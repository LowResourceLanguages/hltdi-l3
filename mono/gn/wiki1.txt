Tembikuaa'aty rechaukaha
Mborokuaijai 1
Opaete Tẽtaigua reta guinoi tekomboe Tẽta rami
jare kia ñavo rami, ipuere vaerã oyekouete opaete
tekomboe kianungañavope oĩvae jare ipiaguive
oiko vaerãvae oikuauka ñeekuatia rupi Naciones
Unidas. Jokuaeko jae Ñeemoerãkua opaete kia reta
guinoivae jare mborokuai Tẽtaguasu reta guinoi
tekomboe kia ñavo pegua oĩvae.
Mborokuaijai 2
Tẽta reta jare metei ñavo kia reta Tẽtaiguaete
yoguirekovae iyaambaeko jare oyuvake opaete
irũ tẽta jare kianunga ñavo reta ndive, guinoi
tekomboe aguiye vaerã kiave omomii jare guiroĩro
oiporu rambueve itekomboe ketigua jare kiako
jaevae oechauka yave.
Mborokuaijai 3
Tẽtaiguaete reta guinoi tekomboe jae reta jeia rupi
oiko jare oguata vaerã. Jaema jokuae tekomboe jei
oĩ rami oyoguiroguatata tẽta jare jae reta jei rupi
oeka ikavi yoguireko vaerã opaete yekouapo rupi,
tẽta reta iñomoirũ jare jekoae reta rupi.
Mborokuaijai 4
Tẽtaiguaete reta, oiporu rambueve itekomboe
ipiapotaa rupi oikovae, guinoiko tekomboe
iyaambae yoguireko ani ramo jaei retaño
oyereroata vaerã opaño teko reta jẽta japipe rupi
oasavae regua, jokorãiñovi oiporu vaerã mbaapoka
reta jokoropi ovãe korepoti oñemombaraviki vaerã
jae reta jei rupi kavi.
Mborokuaijai 5
Tẽtaiguaete reta guinoi tekomboe ipuere vaerã
omomirãta jare omombaravikika itembiapoka reta
Tẽtare omaevae, mborokuai oyapovae, yekouapo
regua, tẽta reta oikovae jare tekoae reta regua guinoi
reve itekomboe añete pegua oñemoinge, jae reta jei
yaveko mbaraviki tẽtaangareko, yekouapo jare tẽtaipo
oguatavae, jekoae regua, Estado guirowatavaepe.
Mborokuaijai 6
Opaete Tẽtaiguaete reta guinoi tekomboe
Tẽtaguasuigua oiko vaerã.
Mborokuaijai 7
1. Kia nunga ñavo Tẽtaiguarã oikovae
itekomboeko jekove aguiye vaerã jẽgua, ikavi oĩ
vaerã opaete jete jare iñemongeta, iyaambae oiko
vaerã jare jẽguambae oiko vaerã.
2. Opaete Tẽtaigua reta guinoi tekomboe
yoguireko vaerã iyaambae, ipiakatu reve jare
jẽguambae reve, echako jae reta ambueyeko
irũ tẽta retagui jare ngaraako kia reta ipope
oñemojẽgua omokañitei ani ramo mbaeñuvanga
rupi oiko, jokorãiñovi ngaraako michia reta
ipiakotiã reve oñemondo irũ reta oikuambaevae
pitepe oiko.
Mborokuaijai 8
1. Opaete metei ñavo tẽtaiguaete reta yoguirekovae
guinoi tekomboe aguiye vaerã kia reta omokañi jeko
jare ambuevae tekoi omomoekã chupe reta.
2. Estado reta guinoita mbaraviki iyapoa jupiveiño
oyapokatuka jare oyapo katukaye mbaavi reta
oyeapogue jare aguiyearama ombaeavi:
a) Oimeko yave opaño mbaavi Tẽtaiguaete retagui
oyeopia yave chugui jeko metei ramiño
yoguirekovae ani ramo oiporu vaerã jekoima,
teko kavi guinoivae jare oechauka vaerã kiako
jaevae.
b) Opaete mbaavi Tẽtaiguaete reta koti, oipotako
ani ramo oñepirõko yave chugui ivi, iviguasu
jare yekou reta guinoivae oyeapo katu vaerã;
c) Ipiakotĩako oñemboyakavo yave echako jokue
jeko pegua ojo reta yoguireko ñuvangatarã jare
itekomboe jeigue mbaetima oyeapo yave;
d) Opaño mbaavi, oyeeyaka yaveko chupe reta
jẽta jare jeko oñemoirũ vaerã irũ tẽta reta ndive
ani ramo tekombue guinoivaere;
e) Opaño miarikavimbae reta oipotaiko yave
oechauka ñemomii jare kia reta piaguiroĩro guinoi
irũrevae ani ramo Tẽtaiguaete reta kotivae.
Mborokuaijai 9
Tẽtaiguaete reta metei ñavo ani ramo opareve
guinoi tekomboe ipuere vaerã oiko metei tẽtape
ani ramo tẽtaguasu jae reta omopũavaepe,
jokuae jae reta itekoima, jare arakaeguive kerãiko
yoguirekovae rami. Mbaetitako kiave ipuere
guiroĩro ani ramo oyopia chugui reta jokuae
tekomboe.
Mborokuaijai 10
Tẽtaiguaete reta, mbaetitako kiave ipuere ombosiri
ani ramo ombotekuarai iivi jare iiviguasugui.
Mbaetitako oyereroyakavo reta ipiakatumbae
reve, oñemombeumbae reve chupe reta jupi rupi
jare mbae jekopeguakovae, ani ramo mbaeti reve
tenondeve oyeapo katu ñemongeta jae reta ndive
kerãirako oñemboepita chupe reta jupi rupi opaete
pegua jare, oñemaetako ipuere vaerã oyerovaye
jẽta kotivae.
Mborokuaijai 11
1. Tẽtaiguete reta guinoi tekomboe oiporu vaerã
jare omomirãta vaerã jekoima arakaeguive oiporu
retavae. Kuae oipota jei oechauka, oepi jare
omboyekua vaerã tekoima reta, añave rupigua jare
kuri pegua opaete tẽta reta guinoivae, jokorãiñovi
omboyekua vaerã tekoasarenda reta, arakaeigua
oechaukavae jenda, tembiporuima, mbaapo
iã, mbaemboeteapo, mbaepoki reta, opaño
mbaeporãka omboyekuavae reta.
2. Estado reta opatako ombojekoviaye, oyapo kavi
reve ñemongeta Tẽtaiguaete reta ndive, opaño
yekou reta oñepirõ chuguivae regua, arakua
rupigua mbaeapo reta, mboroguirovia pegua
opa oñepirõ ani ramo oyeopia chugui aguiye
vaerãma oiporu ipiakotimbae reve jare mbaeti reve
oñemombeu kavi chupe reta ani ramo mborokuai
jare tekoima reta guinoivaere oyeñuvanga ramo.
Mborokuaijai 12
1. Tẽtaiguaete reta guinoi tekomboe ipuere
vaerã oechauka, oiporu vaerã, ombotuicha jare
oporomboe vaerã jekoima retare, iporoguirovia
reta regua; jare ipuere vaerã jekuae guireko,
mbaemboetea jenda reta oepi vaerã iiviguasu rupi
ñoguinoivae jaema jokoropi jae retaño ipuere
oiporu mbaembaeko guinoivae, jokorãiñovi
oimeko yave oẽ irũ tẽtakoti, oyereruye vaerã
iteõgue reta.
2. Estado reta mbaetitako omboavai oyeeka ani
ramo oyereruye vaerã opaño mbae reta oyeporu
tupao rupivae jare kia reta jetegue. Jokuaerã
Estado oyapo katuta ñemongeta Tẽtaiguaete reta
ndive mbaeti reve oñeomi, jupi rupi jare imambae
pegua.
Joaju okapeguávandi
http://www.unicefninezindigena.org.ar/pdf/dec_idiomas/Declaracion_derechos%20PI-Guarani.pdf

%%%

Acosta Ñu ñorairõ.
Upe ára 16 jasypoapy ary 1869-pe, ko'ẽtĩ rupi, ñorairõhára Triple Alianza-pegua osẽkuri Ka'akupégui Eusebio Ayala gotyo omuñávo ñane retãyguakuérape. Oikuaávo upe mba'e, Francisco Solano López he'i'uka Bernardino Caballero-pe ojoko haĝua chupekuéra, taha'eha'eháicha. Avei, kuña, mitãmimi ha umi ñorairõhára hasykatúvape omondopaite hogakuérape ohechakuaágui naiporãiha henonderã.
López ha iñorairõharakuéra oñemotenodémakatu. Tapykuépe Caballero oku'e mbeguekatu omotenondévo “Batallón 40” oĩháme mitãmimi oguerekóva 8 ary guive 14 ary peve; ha oñeha'ãva hikuái omongu'e ha ombotyryry -tapepo'i ha itakuéra pa'ũ rupi- umi mboka ipohyipohýivéva ha karretaita henyhẽva mbokaraỹ ha tembi'u umívagui. Ko'ã mitãmimi omondeuka kakuaáva ao ha avei omohendyvagua'u chupekuéra ojoguahaĝuáicha kakuaávape; ha ipópekuéra katu oguereko mboka ra'ãnga yvyrágui ijapopyréva. Ijapytepekuéra oĩ avei umi ituja ha ñorairõhára ojejapiva'ekue ha ne'irã okueraporãva; opavave oñembopy'aguasu ojoko haĝua Triple Alianza-guápe.
Ka'akupe ho'áma ipopekuéra. Ha'ekuéra ohapýma avei Pirivevúi. Upéicha avei, omongusugue hikuái upe tembiapo renda oĩva Yvyku'ípe. Ñane retãyguára naimbokavéima; Triple Alianza-gua katu imboka heta ha imboka porã. Hi'arigua, umi ñane retãygua apytépe ndaiporivéima hi'upyrã ha avei oĩ heta mba'asy ojukáva ñane retã ñorairõharakuérape.
Upeichavérõjepe, umi mitã oñembopy'aguasu ha oñorairõ ñane retã rayhupápe. Imotenondehárõ oĩ Bernardino Caballero ha omoirũ chupe Coronel Bernardo Franco ha Coronel Florentín Oviedo. Ñane retãyguára hetavérõ oĩ hikuái 4.000 ñorairõhára rupi. Upe ára, 8 aravo rupi, ohupytýkuri chupekuéra umi moñái. Ha'ekuéra oĩkuri 20.000 ñorairõhára ha omotenonde chupekuéra Conde D'Eu. Ijapytekuéra oĩva'ekue avei kavaju arigua omosununúva Acosta Ñu yvy.
Upe ñorairõ ojepysókuri 17 aravo peve. Mitãmimi ikangy ha mbeguekatúpe oñeme'ẽ. Ha'ekuéra katu ojeity umi mitã ári ha ojuka chupekuéra mba'everõguáicha; ha opapotávo ñorairõ, ohapy hikuái Acosta Ñu. Upépe oĩ hasẽ ha osapukáiva tatatĩ apytépe. Péicha omanomba hikuái umi ñane retãygua.
Ñanemba'éva omanókuri 2.000 mitã ha mitãrusu; 1.500 katu ho'a ipopekuéra; ha umi 500 hekovéva oñani ka'aguýre ha ohupytyjey Francisco Solano López-pe, haimete Karaguataýpe.
Mitã Ára

%%%

Ohasávo Tupãsy Ka'akupe ára opavave oñembosako'íma oguero'ayvu haĝua pe vy'a tuichavéva, cristiano rekópe, ha'éva Arareñói térã Tupãra'y Arareñói gueromandu'a. Añetehápe, ko yvóra tuichakue javeve, 24 jasypakõi ha'e Pyharemarangatu ha 25 jasypakõi katu Arareñói. Mokõive, peteĩme, ha'e py'amongeta, ñyrõ ha mborayhu ára. Arareñói niko peteĩ pa'u opavave jaguerekóva ñambopyahu haĝua ñande rekove; ñamyatyrõ haĝua ñande rape ha jaguero'ayvu haĝua teko. Upe árape tekotevẽ ñamboyke ñeko'õi ha ñaña. Ndaipóri mba'e iporãvéva upe pyharépe jahechárõ opavavépe oñoañuãvo mbarete porã ha upe jave jahejávo Tupãra'ýpe heñoijey ñandepype.
Oikembaretéma ñande jepokuaápe mymbakeha apo, jagueromandu'a haĝua Tupãra'y Arareñói. Oĩ ojapóva 15 jasypakõime; ambue katu ojapo ára 20 ha oĩ avei ojepóva upe Pyharemarangatu árape. Ko jepokuaa niko omoheñoi'ypýkuri Francisco de Asís Marangatu, sa'ary'aty XIII Kirito rireguápe ha upégui herakuãva'ekue oparupiete; ojegueromandu'a haĝua, ta'ãngamimi rupive, Hesu arareñói -ojapo 2.000 ary- peteĩ mymbakeha mboriahumíme, amoite Belén-me, ha oĩháme ijerére Maria ha Hose; avei, mymbamimi (vaka, ovecha, chavurro ha kupyju) ha ovechañangarekohára; ha umívape, upe rire, omoirũkuri Tupãra'y jehechakuaápe umi Mbohapy Karai Mba'ekuaa, oĝuahẽva'ekue upépe peteĩ mbyja ñesãmbyhy rupive.
Oñepyrũvo, jasypakõi henyhẽmavoi opaichagua temitýgui: sandia, merõ, avakachi, úva; upéicha avei, hetéva avatiky; ha Paraguáy tuichakue javeve henyhẽ mbokaja poty ryakuã asyetévagui.
Ko'aĝaite peve ñande rapicha okaraygua osẽ oheka ha oikytĩ ka'avove'i rakãmimi, okakuaáva oparupiete. Ka'avove'i rakãmimi ojegueru ha ojekutujereva'erã, ojejapóvo heseve peteĩ tapỹi'i, ojoguáva upe mymbakeha, Hesu heñoihaguépe; ha ipype oñemohenda vy'apópe umi ta'ãngamimi ojejapóva ñay'ũgui: Hesu, Maria Marangatu, Hose Marangatu, Gabriel Tupãremimbou, pykasu, mbyja, ovachañangarekohára ha umi mymbamimi: vaka, ovecha, chavurro, kupyju; ha upéicha avei, umi ojehecharamovéva ha oñeha'ãrõvéva ha'éva umi Mbohapy Karai Mba'ekuaa. Temikuave'ẽrõ oñemoĩ avei pe mymbakeha jerére: mbokaja poty, sandia, merõ, avakachi, narã, pakova ha ambuéva. Ka'arupytũ jave katu oñemyendyva'erã peteĩ tataindy ojegueromandu'ávo Hesúpe, ha'éva tesape ha tekove.
Pyharemarangatu árape, pehẽnguekuéra ijatypaite ituvakuéra rógape. Umi okarayguáva ha oikóva ambue ñane retã táva rupi térã oikóva ambue tetãme, ojevypaite hógape ikatuhaĝuáicha ohasa oñondivepa Pyharemarangatu ha Arareñói.
Tatakuápe oñembojy umi tembi'u hevéva ha ñanemba'etéva, umíva apytépe: kure, ryguasu, vaka ro'o ha ovecha. Upe tatakuágui osẽ avei hyakuã asýva sópa paraguái ha chipa guasu. Peteĩ japepo guasúpe katu oñembopupu mandi'o. Upéicha avei, ojejapo pe mba'erykue hérava keleriko, oñembojehe'ávo opaichagua yva: manasána, narã, avakachi ha úva. Peteĩ kambuchi renyhẽte kelerikógui oñemoĩ pe mymbakeha ykére ojeitykua haĝua -peteĩ kaguápe- opavave oñembojávape ohecha haĝua pe mymbakeha.
Ka'arupytũvo, mitã ha mitãrusumimi ojahu ha ipotĩ'asýma, oñemoapesýi ha omoĩ ijao pyahu. Ha'ekuéra oho opavave hogaykereguápe, ohechávo pe mymbakeha. Upépe ogajarakuéra omomaitei, ombohasa ha omboguapy chupekuéra pe mymbakeha renondépe. Ogajarakuéra ogueropojái chupekuéra sópa ha keleriko; ha ohokuetévo hikuái ome'ẽ chupekuéra mba'ehe'ẽmimi. Upe jave katuete umi ouva'ekue ohecha mymbakeha, he'íva'erã “Iporãitépa nde pesebre”.
Upe rire, pyharepytepotávo térã pyharepytete jave, oñepehẽnguéva oguapypaite mesa jerere, oñembo'apéva ao po'ípe, okarupyharévo; omoĝuahẽvo ijapýpe Pyharemarangatu ha omomaiteívo Arareñói, ohenduhápe opaichagua arareñói mba'epu'i ha purahéi. Pyharepyte oĝuahẽvo, mbokapupara pa'ũme, ñeañuã hatãva rupi, ñehetũ ha tesaýpe, opavave oñomomaitei, he'ívo ojupe VY'APAVẼ TUPÃRA'Y ARAREÑÓIRE. Ipahápe, opavave oñemboja mymbakeha renondépe ha oñembo'e omomorãvo Tupãra'y Arareñói.

%%%

Arsenio Pastor Erico Martínez ha'éniko heñóikuri 30 jasyapy 1915-pe ha omano'akue 23 jasypokõi 1977, Buenos Aires-pe. Arsenio Erico niko ha'eva'ekue vakapipopora'ãhára ojehecharamoveva'ekue 1930 guive haimete 1950 peve. Hekove pukukue javeve Arsenio Erico ojeherókuri heta hendáicha; péicha, oje'e chupe: el Saltarín Rojo, el Rey del Gol, el Semidios, el Hombre de Goma, el Paraguayo de Oro, el Mago, el Duende Rojo ha hetave ambue hendáicha. Opavavénte ohecharamo ha omomba'eguasu pe ikatupyry vakapipopo ñeha'ãme.
Arsenio Erico oñepyrũkuri oha'ã vakapipopo Nacional-pe, ñane retãme; ha upe rire, ombojoapy hembiasa Independiente de Avellaneda, Argentina-pe. Federación Internacional de Fútbol Asociado (FIFA) he'i hese ha'eha vakapipopora'ãhára Paraguaygua itenondeveva'ekue opaite ára ha péicha avei oĩ umi vakapipopora'ãhára ikatupyryve ha herakuãporáve'akue ko Ñembyamérikape. Erico omoingejepékuri 293 jey vakapipopo yvyrakuápe; ha upévare avei oje'e hese ha'eha pe hetave omoingeva'ekue Argentina vakapipopo rembiasakuépe. Avave ndohupytýi chupe upe mba'épe. Oĩ he'íva aipo Ángel Labruna, ombojojahague Erico-pe vakapipopo ñemoingépe; áĝa katu, Erico ohupyty upe mba'e guasuete sa'ive vakapipopo ñeha'ãme.
Arsenio Erico ramói ha jarýi ouraka'e Italia-gui; ha ipehẽnguekuéra apytépe oĩ heta vakapipopora'ãhára, ary 1909 guive.
1932-pe oñepyrũkuri upe Cháko Ñorãirõ ha Arsenio imitãrusúva gueterei ndaikatúikuri ohó oipysyrõ ñane retãme; jepémo upéicha, oñehenoi'akue ichupe oha'ã haĝua vakapipopo Kurusu Pytã rérape, oñembyatývo pirapire umi ñorãiirõhára ojejapi ha hasykatúvape ĝuarã; ha upérõ niko opavavénte ohecharamo Erico-pe, ohórõguare oha'ã Argentina-pe. Upeichahápe Independiente-ygua ojerurékuri ichupe opyta haĝua hendivekuéra ha ha'e omoneívo, omboguapýkuri héra kuatiáre. Ministerio de Defensa ñane retãmegua -ñaimégui ñorãirõme Bolivia ndive- omoneíkuri ijeho Argentina-pe, upépe omoñepyrũ haĝua pe tape omimbi ha ojajáiva, avavéva ndohupytýiva áĝa peve ñane retãme.
Oha'ã'ypy Argentina-pe ára 6 jasypo 1934-pe, Independiente ombohovakérõguare Boca Juniors-pe. Upérõ Arsenio noñeñandukáikuri. Orekókuri 19 ary. Boca Juniors rire Independiente oha'ãkuri Chacarita Juniors ndive ha upérõ Erico omoinge peteĩ umi 293 omoingétava apytégui upe ára guive. Umi tapicha ikatupyryvéva vakapipopo rembiasakuépe he'ivoi Independiente 1938 ha 1939 guare oĩhague umi atyha oha'ãporãvéva vakapipopo apytépe, ko yvy ape ári. Independiente ndive ojehecharamo avei Real Madrid oha'ãhápe Alfredo Di Stéfano ha Brasil 1970 guare oha'ãhaguépe Pele ha ambue.
1942-pe Arsenio ipochy Independiente ruvichakuéra ndive ha upémarõ oujey ñane retãme. Ko'ápe oha'ãjeýkuri Nacional-pe ha oha'ãporãitereiraságui Nacional osẽmi tenda peteĩhame. Upe aja, oĩkuri Argentina-pe heta ojoguaséva Erico-pe; jepémo upéicha Independiente nohepyme'ẽjepéi chupe; upévare 1943-pe, Arsenio ojevyjey Independiente-pe. Ipahápe, Independiente ohepyme'ẽkuri ichupe -hete kane'õve jave- Huracán-pe. Upépe oikejepékuri 7 vakapipopo ñeha'ãme, omoinge'ỹre mba'eve; ha upéicha avei omoĝuahẽ ijapýpe hembiasa vakapipopo ñeha'ãme. Oujeývo ñane retãme, Arsenio oha'ã ha upekuévo avei oisãmbyhy Nacional- pe, 1949 pukukue javeve. Nacional osẽkuri umi itenondevéva apytépe, tenda mokõiháme, Guarani rapykuéri. Upérõ añoite Erico oisãmbyhyjepe peteĩ atyha, upéi araka'evéma.
Upéi, ohojey Argentina-pe, oikohaguépe omano meve ha sapy'apy'a oumimi ñane retãme oñandúvo ipehẽnguekuérape. Upéi, 1960-pe, omendákuri Aurelia Blanco-re, argentina-ygua. Jepémo omenda hikuái, ha'ekuéra naiñemoñaréi. Ary 1977-pe Arsenio retyma asu oñembyai ha oñekytĩkuri ichugui. Upéva rire omano koraso rasýgui, ára 23 jasypokõi 1977-pe. Argentina tuichakue javeve, hetaiterei tapicha ombyasy imano. Peteĩ aty ndetuichapajepéva omoirũ chupe Morón tyvyty peve, oñeñotỹhaguépe.
Heta ary rire ha heta kuatia oñemyenyhẽ rire, 2009-pe, oñemoneíkuri Arsenio Erico jereru ñane retãme. Hasy peve, 26 jasykõi 2010-pe, Arsenio retekue oñemohendákuri Paraguay Vakapipopo Rógape: “Defensores del Chaco”-pe. Péicha, Arsenio Erico oujeýkuri ñane retãme opytaitévo, py'aguapýpe.

%%%

Ára 31 jasypakõi jave mayma yvypóra oñembosako'i ary paharã ha omomaiteívo, ára 1 jasyteĩ jave, ary pyahu oñepyrũva. Arareñóime ojehuhaguéicha, oñopehẽnguéva ijatypaite tuvakuéra rógape upépe oñemomaitei haĝua, py'arorýpe, ary pyahúpe.
Ary paha pyharépe opavave omondéjepi ao pyahu ha isa'y morotĩva, he'iséva opavave omoñepyrũha tekomara'ỹ ha tekopotĩme pe ary pyahu; ha avei pe ary henyhẽ haĝua tesãigui ha upekuévo taipore'ỹ mba'asykuéra.
Umi jeroviapy apytépe, oĩ pe ñemopotĩ rehegua; upeháre oñemopotĩva'erã óga ha kotykuéra; oñemombopava'erã “yty” oĩva guive, avei oñemombova'erã umi mba'e tuja térã ndojepuruvéiva; ha upéi, oñemohendapyahupava'erã opaite mba'e ogapypegua. Upéicha avei, pyharepyte jave, oĩva'erã katuete omoañetéva ko'ã jeroviapy, hetave apytépe:
Oguapýva mymbakeha renondépe, omyendy tataindy ha ojerurévo Mitã'i Hesúpe peteĩ mba'e oipota térã oikotevẽva;
Omondéva ao térã sapatu sa'yju ohupyty haĝua pirapire ha vy'apavẽ;
Osẽva hógagui ha ohasáva tape peteĩ aoryru ipópe ohupyty hagua peteĩ jeho puku;
Ho'úva pakõi úva ipu aja pakõi jey pe itapu; ha upekuévo ojerurereva, peteĩteĩ, 12 hemikotevẽ;
Ojupíva peteĩ apyka ári térã peteĩ jupiguejyha ohupyty haĝua jehechakuaa ha tekoporãve hekove pukukuépe;
Oñohẽva peteĩ kagua y hóga okára gotyo omombiávo teko'asy, vy'a'ỹ ha py'aro; térã
Ombyatýva mbohapy ita ha oñongatúva hógape, ohupyty haĝua tesãi, pirapire ha mborayhu.
Pyharepytepotávo oiko oñopehẽnguéva karupyhare, mbokapu ha purahéi pa'ũme; ayvu, puka ha ñe'ẽme'ẽngatúpe; ha oĝuahẽvo pyharepyte, opavave omomaitei ary pyahu, ñehetũ ha ñeañuã apytépe. Arareñoimeguáicha, oĩramo okéva pyharepyte mboyve, upévape ojehero “kure hũ”.
Peteĩ mombe'umi py'amongetarã
Ary pyahu pyharépe peteĩ tujami ha'eñomi ojepy'amongeta, ikotykeha ovetã guive, omaña jepy'apýpe pe arapy tuichaitéva, henyhẽva mbyjágui, ha yvóra hekokirirĩva, ojejaho'íva ro'ýpe. Ndaipóri ko yvy ape ári peteĩ korasõ ityre'ỹvéva ha peteĩ ánga hekorasyvéva imba'évagui. Tyvyty ojepe'ambeguekatúma henonderãme ha ha'e oĝuahẽvo upépe, ñemondýi reheve, ohechakuaa ogueruha hekove rapykuerérõ, opaichagua jejavy ha mba'e vai apo; hete katu ijaku'ipa tekomarãgui ha avei hi'ánga ijaipa.
Póraicha ojaho'i iñapytu'ũ umi ára porãite ha'e ohasava'ekue imitãrusúpe; ku pyhareve jojaha'ỹ, jasypópe, itúva omoĩrõguare chupe tekove rapére ha'e oikuaaporã'ỹva; ku aravo hekopane, ha'e, mitãrusu ojeroviáva ijehe, opyrũrãngue ku tape henyhẽva itágui ha upeichavérõ jepe hekoguapýva, ha'éva tekokatu rape; ojaporãngue hemikotevẽ ha hembiapo; ohapykuehókuri tekojejapo ha jejavy rape; tape ome'ẽgua'útava chupe vy'apavẽ; ha amo hapópe, omoingeva'ekue chupe yvykuapytũetévape.
Peteĩ ñembyasy ijetu'úva oikutu tujami korasõ ha upépe ha'e osapukái asy pe pyhare kirirĩetépe: “¡Áina!. ¡Ikatúnga'ura'e ajevy pe chemitãrusúrõguare!. ¡Áina, Che Ru, chemohendamijeýna tape juasahápe, aiporavo haĝua ambue tape!
Tujami sapukái soro okañy arapýre upe pyhare ro'ysãitépe ha ndorekói ñembohovái. Oipotavérõ jepe, ha'e ndaikatumo'ãvéima oiporavo. Áĝa katu nde, che angirũ, reime gueterei tape juasahápe. Nde ikatu gueterei reiporavo tape ikarẽ'ỹva. Aníkena eheja oiko ndehegui arayvoty, yvoty'ỹre. Aníkena oiko ndehegui arapy, imbyja'ỹva. Aníkena oiko ndehegui ava hemiandu katu'ỹva.

%%%

Avañe'ẽ ha Guarani ñe'ẽ ombohéra hikuái umi Guaranikuéra pe iñe'ẽ teépe. Avañe'ẽ he'ise Idioma Guarani. Péva ha'ehína pe ñe'ẽ ha'ekuéra oipurúva oñomongeta haĝua, ombohasávo ojupe hemiandu, hembikuaa, hembiasa ha hembipota. “Ava” niko he'ise “persona” (tekove, yvypóra, tapicha, kuimba'e térã kuña) oikóva oñondive, peteĩ avano'õme (sociedad). “Ñe'ẽ” katu he'ise “lengua, idioma”. Péva ha'ehína pe tembipuru guasu Guaranikuéra oipurúva ojokupyty haĝua, ojoapytépe. Ñe'ẽ niko omopeteĩ chupekuéra ha ohechauka avei avakuéra oikoha peteĩ tetãme ha upe tetãme ojepuruha peteĩ ñe'ẽte, ha'éva avañe'ẽ.
Tembikuaa'aty rechaukaha
Guarani ñe'ẽte ñemohenda (tipología lingũística del Guaraní)
Opaite ñe'ẽte oĩva yvy ape ári niko oñemohendakuaa ñe'ẽkuaaty (lingũística) rupive ha upevarã tekotevẽ ñanemandu'a Augusto Schleicher (1821-1867) rembiapokuére. Jaikuaaháicha, ha'e oheja avei hapykuere ñe'ẽkuaaty rembiasápe. Schleicher he'íkuri ñe'ẽte ikatuha oñemohenda mbohapýpe, kóicha:
Ñe'ẽnguéra iñe'ẽpehẽteĩva (lenguas aislantes o monosilábicas), ko'ãva apytépe oĩ chino, iñe'ẽpehẽteĩteĩva (Fu – Man – Chu).
Ñe'ẽnguéra iñe'ẽjoapykuaáva (lenguas aglutinantes), turco ñe'ẽicha, ombojoajúva ñe'ẽpehẽtai (afijo) ñe'ẽrapóre (raíz). Iporã ja'e Guarani oñemohendaha avei ko'ãva apytépe (n-a-mbo-guata-se-i-eté-pa-kuri).
Ñe'ẽnguéra iñe'ẽrapoambuéva (lenguas de flexión), umi ñe'ẽte indoeuropeo-icha. Ko'ãvape, ñe'ẽ iñambue iñe'ẽrapópemavoi Castellano-pe ojehuháicha (camin/o, as, a, amos, áis, an).
Aipórõ Guarani ñe'ẽte ija umi iñe'ẽjoapykuaáva apytépe, ha upépe ojoavýma España ñe'ẽgui oñemohendáva umi iñe'ẽrapoambuéva apytépe. Ko mba'e iporã ñamyesakã oĩgui heta tapicha -yma ha ko'ága- oñeha'ãva ohesa'ỹijo avañe'ẽ Castellano oñehesa'ỹijoháicha, ha ivaivéva -oikuaaporã'ỹre- oipuruséva Guarani ñe'ẽre Castellano ñe'ẽtekuaa.
Ñe'ẽjoapykuaa (aglutinación) niko ojehu mokõi térã hetave ñe'ẽ ỹrõ ñe'ẽpehẽtai -ñepyrũrãme ojoavýva he'isévape- ojoaju jave omoheñói haĝua peteĩ ñe'ẽ pyahu, he'ise pyahúva avei. Guarani ñe'ẽtépe ñe'ẽjoapykuaa oñemohendajey mokõime:
a) Ñe'ẽjoapyete (Composición), ha
ã) Ñe'ẽpehẽpurukuaa (Polisíntesis)
a) Ñe'ẽjoapyete Kóvape umi ojoajúva ñe'ẽmanteva'erã (palabra), taha'eha'éva. Techapyrã: Tero + tero: pirapire (pira + pire)
Tero + teroja moteĩva papýva: jasykõi (jasy + mo-kõi)
Tero + teroja tekome'ẽva: ka'aguasu (ka'a + guasu)
Tero + ñe'ẽteja: ta'ãngambyry (ta'ãnga + mo-mbyry)
Tero + ñe'ẽtéva: apykahai (apyka + hai)
Teroja tekome'ẽva + teroja tekome'ẽva: hovyũ (hovy + h-ũ)
Oĩ avei ñe'ẽ ojoajuhápe mbohapy téra hetave he'iséva, peteĩ ñe'ẽ añorã. Techapyrã: Tero + tero + tero: tupãmba'ejára (tupã + mba'e + jára)
Tero + 2 teroja tekome'ẽva: mba'everaguasu (mba'e+vera+guasu)
Tero + tero + ñe'ẽtéva + tero: ñe'ẽpehẽpurukuaa (ñe'ẽ+pehẽ+puru+kuaa)
ã) Ñe'ẽpehẽpurukuaa Kóvape katu umi ojoajúva ñe'ẽ ha ñe'ẽpehẽtai. Iporã ja'e Guaraníme jaguerekoha hetaiterei ñe'ẽpehẽtai opaichaguáva (ára, ysaja, kokatu, ñe'ẽteko ha ambuéva). Techapyrã:
Noporombogueroguataseietereirasápakurihikóni
N : ñe'ẽpehẽtai: ysaja (forma)
O : ñe'ẽpehẽtai: avaite ha papyguigua (número y persona)
Poro : ñe'ẽpehẽtai: ñe'ẽ'apoha (voz)
Mbo : ñe'ẽpehẽtai: ñe'ẽ'apoha (voz)
Guero : ñe'ẽpehẽtai: ñe'ẽ'apoha (voz)
Guata : ñe'ẽ ñe'ẽtéva (verbo)
Se : ñe'ẽpehẽtai: ñe'ẽteko (modo)
I : ñe'ẽpehẽtai: ysaja (forma)
Etereirasa: ñe'ẽpehẽtai: kokatu (grado)
Pa : ñe'ẽpehẽtai: ysaja (forma)
Kuri : ñe'ẽpehẽtai: ára (tiempo), ha
Hikóni : ñe'ẽpehẽtai: ára (tiempo).
Guarani ñe'ẽkuaaty (lingũística guaraní)
Hai'ypyhára ha ñe'ẽtekuaahára (primeros escritores y gramáticos),
Mbo'ehára ha aranduka ñe'ẽtekuaaguigua (profesores y autores de textos )
Hai'ypyhára ha ñe'ẽtekuaahára
Avañe'ẽ ojehai ñepyrũ pa'i Franciscano ha Hesuitakuéra oĝuahẽ rire Paraguay retãme. Ha'ekuéra oikotevẽkuri Guarani ñe'ẽtére ombohasa haĝua Hesukirito jeroviakatu ñande ypykuérape. Upevarã ha'ekuéra oipurúkuri España ñe'ẽte tai (letra) ha heta apañuãime (problema) ojejuhúkuri ndikatúigui ohai heta taipu (fonema) avañe'ẽgua. Techapyrãrõ, España ñe'ẽme ndaipóri pu'ae jurugua: /y/, pu'ae tĩgua: / ã / ẽ / ĩ / õ / ũ / ỹ/ ha puso / ' /.
Jepémo upéicha, ary 1591, Fray Luis de Bolaños, franciscano, ohaíkuri kuatiañe'ẽ peteĩha Guaraníme, ñane retãme. Hembiapokue héra “Catecismo en Guaraní”. Upégui, Pa'i Antonio Ruíz de Montoya, hesuíta, ohaíkuri Guarani ñe'ẽryru ha ñe'ẽtekuaa peteĩha, ñane retãme. Upe hembiapokue ypykue héra “Tesoro de la Lengua Guaraní”, ohaíva'ekue ary 1639. Upéi, ary 1640, onohẽkuri “Arte y vocabulario de la Lengua Guaraní”. Ipype Ruíz de Montoya ohesa'ỹijoma Guarani ñe'ẽpukuaa (fonología), ñe'ẽysajakua (morfología) ha ñe'ẽjoajukatu (sintaxis). Avei 1640 ohaíkuri “Catecismo de la Lengua Guaraní”.
Upéi, ary 1705, Pa'i Joseph Serrano, hesuíta, ombohasákuri Guaraníme “De la diferencia entre lo Temporal y lo Eterno”. Ary 1721 katu Pa'i Paulo Restivo, hesuíta, ohaíkuri latín ha avañe'ẽme “Manuale ad usum Patrum Societatis Jesu”. Ary 1724, Nicolás Japugua'ỹ, ñande ypykue i-kristiáno rekova, ohaíkuri “Explicación del catecismo en Lengua Guaraní”. Upe ary upévape Pa'i Antonio Ruíz de Montoya ha Pa'i Paulo Restivo ohaíkuri “Arte de la Lengua Guaraní”, oñehesa'ỹijojeyhápe Guarani ñe'ẽtekuaa. Ary 1727, Nicolás Japugua'ỹ ohaíkuri ambue hembiapo hérava “Sermones y Exemplos en Lengua Guaraní”.
Upe rire, ary 1867, Paso Pukúpe -Ñorairõ Guasu aja- oñemboajékuri Guarani ñe'ẽte haikatu, ojepuru'akue “Kavichu'i”, “El centinela”, “Cacique Lambaré” ha “La Estrella” jehaípe. Tapicha omoañeteva'ekue haikatu ha'ékuri: Luis Caminos, Carlos Riveros, Andrés Maciel ha Juan Crisóstomo Centurión.
Ary 1920 guive -Moisés Santiago Bertoni ñemotenonde rupive- omba'apókuri Academia Guaraní. Upépe ono'õ: Manuel Domínguez, Ignacio A. Pane, Eloy Fariña Núñez, Guillermo Tell Bertoni, Tomás Ozuna ha Narciso R. Colmán. Academia omoambuejepékuri héra. Péicha “Academia Guaraní” rire oñembohérakuri “Academia de Lengua e Instituto de Cultura Ibero-Guaraní”; upéi “Academia de la Cultura Guaraní”, ha ipahápe, ága peve, “Academia de la Lengua y Cultura Guaraní”.
Moisés Santiago Bertoni heta ohesa'ỹijojepékuri ñane avañe'ẽ. Hembiapoita apytépe oĩ peteĩ hérava “Influencia de la Lengua Guaraní en Sudamérica y Antillas” (1916), omyesakãháme avañe'ẽ jehai ha ñe'ẽpykuaa (semántica). Avei ohaíkuri “La lengua Guaraní como documento histórico” (1920), “La civilización Guaraní” (1922) ha “Ortografía Guaraní” (1927).
Juan Franciso Recalde omoheñóikuri, ary 1923, ambue Guarani rayhuhára ndive avano'õ hérava Cultura Guaraní. Avei, Recalde ohaíkuri “Nuevo método de ortografía Guaraní”, ary 1924. Ipype ohesa'ỹijókuri: pu'ae tĩgua, pu'ae ahy'ogua, pu'ae ahy'otĩgua, achegety, pundiekuéra, papapy ha ñe'ẽtéva. Ary 1926, Guillermo Tell Bertoni ohaíkuri “Fonología, prosodia y ortografía de la Lengua Guaraní”. Ipype ohesa'ỹijókuri avañe'ẽ purãngatu, ñe'ẽpukuaa, ysaja mbotove ha España ñe'ẽ oikéva Guaraníme. Avei ohaíkuri “Diccionario Guajaki – Castellano” (1939) ha “Análisis glotológico de la Lengua Guaraní” (1941).
Ary 1935, Antonio Ortiz Mayans ohaíkuri “Diccionario Castellano-Guaraní”. Ha'e onohẽkuri avei “Breve diccionario Guaraní-Castellano, Castellano-Guaraní” (1941). Hembiapo pyahuve héra “Lecciones de Guaraní. Ore ñe'ẽgui otyky hiérete” (1984).
Ary 1939, avano'õ hérava Cultura Guaraní omyasãikuri Guarani ñe'ẽte achegety oipurútava ojoapytépe ha ombohérava “Ortografía de la Lengua Guaraní adoptada por Cultura Guaraní del Ateneo Paraguayo”. Upe achegety apópe omba'apókuri ko'ã tapicha: Manuel Riquelme, Emiliano Gómez, Adolfo Avalos, Feliciano Morales, José del Pilar Avalos, César Samaniego, Narciso R. Colmán, Juan C. Díaz ha Félix Fernández.
Ary 1944, osẽkuri yvytu pepóre Cipriano Codas rembiapokua hérava “Elementos de ortografía razonada de la Lengua Guaraní”. Avei, ary 1944, Pa'i Antonio Guasch ohaíkuri “El idioma Guaraní. Gramática”, ha'evahína Guarani ñe'ẽtekuaa mokõiha, upéi ha'evoi omohypy'ũvéva ha omboherapyahujeýva “El idioma Guaraní. Gramática y antología de prosa y verso”. Upe hembiapópe Guasch ohesa'ỹijo avañe'ẽ ñe'ẽtekuaa (ñe'ẽpukuaa, ñe'ẽysajakuaa ha ñe'ẽjoajukatu). Ary 1948, Guasch ohaíkuri avei “Diccionario Guaraní-Castellano / Castellano-Guaraní” hetaitéma ojepurúva ha upehaguére heta jey oñenohẽjeýva. Ipahápe, ary 1955, Guasch ohaíkuri “Catecismo de la Doctrina Cristiana”.
Avei 1944 guive Reinaldo Julián Decoud Larrosa ombo'eñepyrũkuri Guarani ñe'ẽtekuaa ha'e oipyahãva ha omoherakuã hatãvéva omoheñóivo, ary 1961, Instituto de Lingũística Guaraní del Paraguay, ha'e oisãmbyhy'ypyva'ekue. Decoud Larrosa rembiapokue upe hekoverosãvéva ha ága meve ojepurúva Guarani ñe'ẽte ñembo'épe.
Ary 1946, Eduardo Saguier ohaíkuri “El idioma Guaraní – Método práctico” ohesa'ỹijohápe: achegety, pu'ae, pundie, muanduhe, tero, teroja, terarãngue, ñe'ẽtéva ha papapy. Upéi, ary 1951, onohẽkuri “Martín Fierro en Guarani”. Ary 1950, Anselmo Jover Peralta ohaíkuri “El Guaraní en la Geografía de América”, ha Tomás Osuna ndive onohẽkuri “Diccionario Guaraní-Español y Español-Guaraní”.
Upe árype (1950), oikókuri Montevideo, Uruguaý-pe, amandaje guasu oñemboherava'ekue Primer Congreso Internacional Guaraní-Tupí. Ñane retã rérape ohókuri upépe: Guillermo Tell Bertoni, Reinaldo Julián Decoud Larrosa, Antonio Guasch, Hérib Campos Cervera, Rogelio Escobar Gómez, Antonio Ortíz Mayans ha Óscar Ferreiro. Upépe oñemboajékuri peteĩ achegety avañe'ẽme ĝuarã. Upéi, ary 1956, oikókuri Paraguaýpe, ñane retãme, ambue amandaje oñemboherava'ekue Segundo Congreso Internacional Guaraní-Tupí.
Ary 1961, Gaspar N. Cabrera ohaíkuri “Guaranỹrõ I. Fundamento de la enseñanza y fonología del Idioma Guaraní”. Upéi, ohaíkuri “Carácter peculiar de la cultura Guaraní” (1965), “Guarañỹrõ II. Escritura y numeración del idioma Guaraní” (1969) ha “Significado de la palabra Guairã” (1972).
Ary 1981, Basílides Brítez Fariña ohaíkuri “Curso de idioma Guaraní. Sistema grafía tradicional”, ohesa'ỹijóhape ha'e oikũmbyháicha avañe'ẽ ñe'etekuaa (ñe'ẽpukuaa, ñe'ẽysajakuaa ha ñe'ẽjoajukatu). Upéi, ary 1983, Natalia Krivoshein de Canese onohẽkuri “Gramática de la Lengua Guaraní” ombopyahujeýva upe rire (2001) Feliciano Acosta ndive. Iporã ñanemandu'a avei, ary 1990, Natalia de Canese ha Feliciano Acosta onohẽhague “Ñe'ẽryru. Diccionario Guaraní-Español”. Ha'ekuéra omoinge kóva ryepýpe heta ñe'ẽ pyahu mitã oipurúva mbo'ehaópe.
Ary 1992, Félix de Guarania onohẽkuri hembiapokue hérava “Curso práctico de Idioma Guaraní”. Uperire, ary 1998, ohaíkuri “Gran diccionario katygára. Guaraní – castellano / castellano – Guaraní”. Ha upe mboyve onohẽjepékuri ambue ñe'ẽryru hérava “Diccionario Ñe'ẽ Aty Mirĩ. Guaraní – Español / Español – Guaraní”.
Ary 1993, José Valentín Ayala oikuatiákuri hembiapo hérava “Gramática Guaraní”, upéi ombopyahujeýva ha ombohérava “Nueva Gramática Guaraní” (2000).
Ary 1996, Miguel Verón ha Ángel Arce onohẽkuri ñe'ẽryru hérava “Diccionario usual de la Lengua Guaraní. Ilustrado color. Guaraní-Castellano / Castellano Guaraní”. Ary 1997, Celso Avalos Ocampos onohẽkuri hembiapokue hérava “Diccionario etimológico Guaraní – Castellano. Guarani ñe'ẽngatu”.
Lino Trinidad Sanabria ohaíkuri “Polisíntesis Guaraní. Contribución para el conocimiento tipológico de esta lengua amerindia”, ary 1998, ha ipype ohesa'ỹijo Guarani ñe'ẽte ñemohenda. Ko tembiapópe ohechauka avañe'ẽ ñe'ẽpehẽpurukuaa. Upéi, ko'ága, ary 2002, onohẽ hembiapo tuichavéva, hérava “Avañe'ẽ. Gran diccionario Guaraní”.
Ary 1999, David A. Galeano Olivera ohaíkuri “Diferencias gramaticales entre el Guaraní y el castellano: estudio contrastivo y su incidencia en la educación” ohechaukahápe –ñe'ẽtekuaa ñembojáva rupive- moõpa ojoavy hikuái Guarani ha castellano. Upe árype (1999) avei Feliciano Acosta onohẽkuri hembiapo hérava “Guarani ñe'ẽpyahu, juehegua ha juehegua'ỹ”. Avei, ary 1999, Ida Genes ohaíkuri ñe'ẽnguryru hérava “Ñe'ẽroky. Ñe'ẽryru Guarani”.
Ary 2000, Domingo Adolfo Aguiler oikuatiákuri hembiapokue hérava “Diccionario koygua. Sinónimos informales en Guaraní”. Upe tembiapópe ha'e ohechauka mba'éichapa heta ñe'ẽ ha ñe'ẽjoaju jaipuru Guaraníme ñe'ẽ jueheguarõ.
Ary 2002, Ramón Silva onohẽ hembiapokatu hérava “Primer diccionario neológico Guaraní”, omohysyihápe heta ñe'ẽ pyahu ojepurúva avañe'ẽ ñembo'épe ha ambue henda rupi.
Ary 2002, David Galeano Olivera onohẽ iñaranduka hypy'ũvéva hérava “Guarani Ñe'ẽkuaaty – Lingũística (en) Guaraní”, oguerekóva opaichagua marandu Guarani reko ha Guarani ñe'ẽ rehegua. Ko aranduka ojehaipaite avañe'ẽme. Ipype jajuhukuaa: ñe'ẽpukuaa, ñe'ẽysajakuaa, ñe'ẽjoajukatu; ha upéicha avei, Guarani ñe'ẽte ñemohenda ñe'ẽteita apytépe.
Apeve Guarani hai'ypyhára ha ñe'ẽtekuaahára rysýi, jepémo ha'ekuéra oñanduka hikuái hemiandu ha hembikuaa España ñe'ẽtépe térã ombojoparahápe Guarani ha España ñe'ẽte.
Mbo'ehára ha aranduka ñe'ẽtekuaaguigua
Heta mbo'ehára katupyry oikuaauka -ñane retã ha ambue tetã rupive- Guarani ñe'ẽtekuaa, ohaíva hikuái tekombo'erã. Umíva hína aranduka (texto) apohára. Ñanemandu'akuaa -heta apytépe- ko'ãva rehe:
Almidio Aquino ohaíva aranduka mbo'ehararãme guarã.
Pedro Moliniers (Guarani peteĩha, mokõiha, mbohapyha).
Modesto Romero Cueto (Guarani ñe'ẽpukuaa ha ambuéva).
Tadeo Zarratea ha Feliciano Acosta (Avañe'ẽ).
Feliciano Acosta (Muã muã, tuguaijetapa, surukua ha ambuéva).
Feliciano Acosta ha María Martínez de Campos (Tembiaporã).
María M. de Campos (Mainumbyveve, ñakurutũ tutu ha ambuéva).
Ida Genes (Guarani purukuaa rekávo).
María E. Mansfeld de Agũero ha Ida Genes (Ayvu 9º).
Julia Segovia de Borba (Guarani peteĩha, mokõiha, mbohapyha).
Mirian Correa de Báez (Lengua Guarani 1, 2, 3).
Obdulia Ruíz Díaz de Benítez (Guarani poty ha ambuéva).
Pedro Escurra Franco (Ñu vera, chiriguelo ha ambuéva).
Miguel Verón, Perla Alvarez ha Judith Rodríguez (Manual práctico de la Lengua y Gramática Guarani).
María Velázquez de González (Yvapovõ, arandurã ha ambuéva).
Gladys de Siadous (Metodo de enseñanza visual del idioma Guarani)
Lucila Leiva Segovia (Ñe'ẽporãhaipyre Guarani ñe'ẽ).
Mirian B. Osorio de Méndez (Ñe'ẽtekuaa rehegua peteĩha).
María Santacruz de Zayas ha Nancy Benítez (Tapiti).
Julián Vera Villamayor (Mandyju poapyha).
Ja'ekuaa avei Ministerio de Educación, 1994 guive, aranduka ñe'ẽkõime, mitã ha mitãrusu oipuruva'erã iñemoarandúpe. Avei, iporã ñanemandu'a mayma mbo'erã (asignatura) oñembo'eva'erãha mokõive ñe'ẽme.
Ipahápe, tekotevẽ ñamomba'eguasu Ida Genes, María Elvira Martínez de Campos ha María Eva Mansfeld de Agũero rembiapokue, Ministerio de Educación ryepy guive omyasãiva Guarani ñe'ẽte Tekombo'e Myatyrõme (reforma educativa). Jepémo upéi mbohapyve rendaguépe oñemohenda mbo'ehára hekokatu'ỹva oñeha'ãva'ekue oityjey yvýre tembiapo guasuete avañe'ẽ rayhupápe ojejapóva.
Fuentes y referencias
Ohai David Galeano Olivera (ATENEO DE LENGUA Y CULTURA GUARANI - PARAGUAY)
Avañe'ẽ
Ver también
Ateneo de Lengua y Cultura Guaraní
Fundación Yvy Marãe'ỹ

%%%

AVAKUAATY (ANTROPOLOGÍA)
Ko AVAKUAATY MBO'ESYRY (CURSO DE ANTROPOLOGÍA), oñemboja'o mbohapy vorépe:
Avakuaaty Ñemohesakã (Generalidades de la Antropología)
Avakuaaty tetepyguigua (Antropología Física), ha
Avakuaaty tembiapoguigua (Antropología Cultural).
AVAKUAATY
Antropología hína peteĩ ñe'ẽ oúva griégogui. “Anthropo” he'ise “ava”, ha ñe'ẽpehẽtai upeigua “logía” katu he'ise “kuaaty”. Antropología he'ise aipórõ ava kuaaty. Ojesarekokatu ava rehe. Upévare ja'ekuaa ha'eha kuaaty ava retepy ha ava rembiapo rehegua, heñói guive yvy apére ko'aĝaite peve, opaite ára ha opaite tendápe. Ojesarekokatu ava peteĩteĩre ha avano'õre.
TEMBIKUAATY HA'ETÉVA HA TEMBIKUAATY PURÚVA (CIENCIAS PURAS Y CIENCIAS APLICADAS)
Tembikuaaty Ha'etéva (Ciencias Puras). Ha'e umi tembikuaaty ohekáva arandu ombohetavévo kuaaty, ndaha'éi ku oipuru haĝua. Techapyrã: Arandupykuaaty (Filosofía) ha Papapykuaa (Matemática).
Tembikuaaty Purúva (Ciencias Aplicadas). Ha'e umi tembikuaaty oñeha'ãva ombohovake apytu'ũ kuaa opa hendápe, ha upekuévo oipuru arandu, ohekávo ava rekokatu. Techapyrã: Tekovekuaaty (Biología), Avarekokuaaty (Sociología), Ñe'ẽkuaaty (Lingũística), Virurekokuaa (Economía), Avarekokatukuaa (Política), Tembiasakue (Historia), ha Avakuaaty (Antropología).
AVAKUAATY HA AMBUE TEMBIKUAATY (LA ANTROPOLOGÍA Y LAS DEMÁS CIENCIAS)
Avakuaaty ojoavy ambue kuaatýgui, ha'égui pe ojesarekokatupaitéva aváre. Ambue kuaatykuéra niko ojesareko sa'isa'i aváre. Psicología ojesareko ava apytu'ũre, Sociología katu ava reko tekohápe, Anatomía ojesareko ava retepy ysajakatúre, ha Fisiología katu ava retepy ku'ekatúre.
Apytu'ũkuaaty (Psicología), Avarekokuaaty (Sociología), Teteysajakuaa (Anatomía) ha Teteku'ekuaaty (Fisiología) ojesakorekokatu hikuái ava rekove vorére; Avakuaaty katu ojesarekokatupaite ava rekovére.
AVAKUAATY REKO HA HUPYTYPY (NATURALEZA Y ALCANCE DE LOS ESTUDIOS ANTROPOLÓGICOS)
Avakuaaty reko (naturaleza) niko ohechauka ñandéve Avakuaaty ha'eha peteĩ kuaaty oku'e tapiáva ha ombyatýva heta arandu, akóinte oñembopyahujeyjeýva ko'ẽ ko'ẽre. Avakuaaty ndaha'éi peteĩ kuaaty ohupytypámava ikotevẽita. Heta mba'e gueterei hemby ojehupytyva'erã hese ae. Avakuaaty rupi ja'ekuaa avei ndaiporiha joja mba'evépe. Añetehápe jajojogua agakatu ndajajojái.
Avakuaaty hupytypy (alcance) katu ohechauka ñandéve “moõ guive” “moõ peve” oho ijesarekokatu, ha mba'éichaitépa jaipurukuaa umi arandu ombyatýva ñamyatyrõ, ñambohetia'eve ha ñamotenondevévo ava rekokatu ko yvy apére, taha'e ha'ehápe ha avei opaite árape.
AVAKUAATY APAÑUÃIETE (EL TEMA O PROBLEMA CENTRAL DE LA ANTROPOLOGÍA)
Avakuaaty niko hína tembikuaaty purúva ha upéicha rupi oipuru Tekovekuaaty ha Avarekokuaaty tapereko ha aporekoita. Ojesarekokatu aváre. Ava niko hekove rupi ha'e avei mymba ha iñarandu rupi ha'e tembiapohára, oikóva hekohápe hapichakuéra ndive, peteĩ ára ha peteĩ tendápe. Avakuaaty ojesarekokatu aváre tekove ha tembiapoháraicha, heñói guive yvy apére ko'aĝaite peve; jepémo peteĩ térã avano'õháicha.
Ava -opaite tembiapo apohára ha tembiapo oĩmava mboambuehára- ñaimo'ã ku ndohechakuaáiva'ekue mba'épepa umi hembiapoita ojevykuaa hi'ári ombyaívo hekove ha hekoha. 1900 guive ava reko ojejaho'i apañuãime. Ojapo heta mba'e ohekávo teko porãve, áĝakatu umi mba'e ojapóva jaguarete pochýicha ojeity uperiremínte hi'ári, ha peichahápe omoypytũ henonderã. Ava ombyai, omongy'a ha ojuka hekoha ha upekuévo ijupe.
Ñane retãme ndajapytái tapykuépe. Ñande avei ñambyaipaite pya'e pya'épe ñande rekoha. Yma oĩva'ekue aipo ka'aguasu, okakuaahápe opaichagua yvyra omohesãiva ava rekoha. Ndahi'aréi ojepapa yvyraty ha mbovymínte ojejuhu (7%). Upehaguére umi yvy inandipáva ko'áĝa, ndaikatuivéima ojepuru mba'everã, yvyku'ireíntema. Ara pytu jepe iñambuepa ha heta mymba omano ha oguéma ñande yvy ape árigui. Upéicha avei umi táva tuichavéva: Paraguay, Ciudad del Este ha Encarnación avei henyhẽma mba'e ky'águi, mbeguekatúpe ombohasy ha ojukátava ñande rapichakuérape omoigévo hetepýpe umi mba'e ijaipáva. Ja'ekuaa avei heta ñemitỹhára oipuruha -oikuaa ha oikuaa'ỹre- pohã vaieta omongueragua'u haĝua ikogaty. Ndopytáinte avei tapykuépe umi ysyry -yma ipotĩ sakãva- ko'áĝa iky'apaitéva.
Mondaha ha Pokarẽ heta oĩhaguére; avei, heta pirapire jaipurúgui ambue tetãgui ha tekotevẽva ñambojevy; ha ipahápe, oĩhaguére hetaiterei mba'ápohára okambúva ñane retãre; pirapireita nome'ẽvéima oñembohovake haĝua umi ñekotevẽ jaguerekóva tesãi ha tekombo'épe. Péicha rupi, heta ñande rapicha ohasa asy hogaygua ndive, mburuvichakuéra ndojesarekoihaguére hesekuéra. Iporã jaikuaami ñane retãme hetaiterei oĩha tapicha oikotevẽva jódo, haimete 70%. Avei Ministerio de Educación, ary 2000-pe, ojuhu hetaitereiha avei umi omoñe'ẽ ha ohaikuaa'ỹva, umíva katu ohasa 1.500.000 tapicha ñane retãyguáva, ohupytýmava ary oho haĝua mbo'ehaópe ha ndohóiva. Upéicha avei sa'ietevéntema umi omoĝuahẽva hu'ãme iñemoarandu mitãrusu mbo'ehaópe. 100%-gui, 4%-nte umi ohupytýva upe kerayvoty.
AVAKUAATY MOMBA'EGUASU (TRASCENDENCIA DE LOS ESTUDIOS ANTROPOLÓGICOS)
Avakuaaty niko hína tuicha oipytyvõ ava ha avano'õ itenonde ha hekokatuve haĝua. Heta mba'e ava retepy ha ava rembiapoguigua hesakãve avakuaaty rupive, ha upe tesakãve ñanderesape'a ñambohasaporãve haĝua ñande rekove, jekupytýpe, ko yvy ape ári.
Heta mba'e hesakã'yva ñane retãme tekombo'e térã tesãiguigua, ñamohesakãkuaa Avakuaaty rupive, ha upekuévo ikatuva'erã, ko'ẽ ko'ẽre, ñambohovái hekopete ñande rapicha Paraguay remikotevẽ. Ko'aĝaite peve heta porandu ndojuhúi gueterei mbohovái ñane retãygua apytépe. Mba'érepa mitãmimi ndoikéi térã ohejarei mbo'ehao: oiménepa noñemoarandúigui iñe'ẽteépe, térãpa ndokaruporãigui, ỹrõpa nahesãigui, térãpa imboriahúgui. Mba'éretepa avei ñande rapicha Paraguay naikatupyrypái arandu pyahúpe, mba'éretepa imombyry hikuái kuaatykuéragui. Umi mba'épa ojehu noĝuahẽigui jehai ha ñemoñe'ẽkuaa maymávape, térãpa mba'ére añetehápe. Umi mba'asýpa ñandeaho'i tekombo'e naiporãmbáigui. Mba'érepa jaguerovia ha ñamonguera arandu ka'aty rupive: ohéo, kambyryrujere, py'aruru ha aipo empácho. Mba'éretepa umi pohãnohára oñemoaranduva'ekue mbo'ehaovusúpe ndogueroviapái umi mba'asy.
Umi porandu jajapova'ekue ha'e umi omyangekóiva Avakuaatýpe. Ñambohováirõ tekotevẽháicha jahupytýne, ja'ehaguéicha, tekoporãve yvy ape ári. Mbo'ehára, Tembikuaarekahára, Pohãnohára, Tekovekuaatyhára, ha Ñe'ẽkuaatyhára jajapóramo ñandejupe umi porandu ha jahekárõ mbohovái tembikuaaty rupive, ñamyatyrõne heta mba'e vai, heta mba'asy, heta jepy'apy; ha upekuévo ñamboguatáne ñane retã tape pyahu ha iporãvare. Peichahápe avei ñaikũmbyporãvéne mbo'ehaovusu rembiapo ha rembiaporã. Tekotevẽ aipórõ ñambopyahu ñane remiandu mbo'ehaovusúpe, ha tembikuaareka rupive ñañemo'aĝuive tekokatúgui.
TEKOGUA HA TEMBIAPOITA OÑOMBOHOVAKE (LO NATURAL FRENTE A LO CULTURAL)
Voi guive tekombo'e rupive jaikuaa mba'épa hína tekogua (natural, naturaleza). Ja'e hese ha'ehahína opaite mba'e oĩ ha oikóva arapýpe, osẽ'ỹva ava apytu'ũgui térã ava rembiapógui. Umi mba'e apytépe oĩ arapy ha oĩva guive ipype taha'e mbyja ha yvyapu'aita, ha umíva apytépe ñande yvyapu'a “Tierra” ha oĩva ipype: yvy ha y, yvyra, mymba ha ita opaichagua. Opa umi mba'e ijapaite tekoguápe.
Henondépe, jajuhu ava rembiapoita (cultura), ha'evahína opaite mba'e ha'e ojapóva ha ombopyahúva; térã katu, ja'ekuaa tembiapo ha'eha upe mba'e oisãmbyhýva avakuéra reko. Upehaguetére ja'ekuaa -amo hapópe- opa mba'e omoheñóiva ava ha'eha tembiapo, taha'éjepe peteĩ apyka, óga apo, peteĩ votõ, ỹramo jejuka ha avei umi ñorairõ mokõi térã heta tetã omoñepyrũva. Ja'ekuaa avei ava rembiapo oipuruha mba'e oĩva tekoguápe. Peichahápe oipuru umi yvyra ojapo haĝua apyka, mesa, tupa umíva. Upéicha avei oipyhy vaka térã ambue mymba ro'õ ojapo hagua hembi'urã ha'evoi ombohérava peteĩteĩ. Yvy katu oipuru ojogapo haĝua hamba'e.
Umi mba'e ápe ñahesa'ỹijova'ekue ohechauka ñandéve mba'eichaite pevéva tembiapo ha tekogua ojehe'a ojuehe, ava oipotáma guive. Upéicharõ jepe, upe mba'e ivaivéva niko ojehu ko'áĝa rupi jahechávo mba'eichaitépa tembiapo itenonde ohóvo -mbaretépe- tekoguáre. Tembiapo ojuka ohóvo tekoguápe. Yma oĩhaguépe ka'aguasu ko'áĝa henyhẽ táva, ogaita ha mba'yryguatágui omongy'áva tekoha. Ko mba'e vaiete ojehúva ohechauka ñandéve mba'éichapa ava ohechakuaa'ỹre ojejuka ha ojuka upe hekoha pya'e pya'épe. Oñangareko rire mokõivévare: tembiapo ha tekoguáre ndojehumo'ãikuri umi mba'e vaiete ñande aho'íva. Upeichavérõ jepe, ikatu gueterei ñañakãrapu'ã ha upe mba'e jahupyty haĝua tekotevẽ jaipuru hekopete peteĩ mba'e porã jaguerekóva ha'evahína tekombo'e. Upeichaite. Ñahekombo'eporãrõ mitã ha mitãrusúpe ñaipytyvõjeýne tekoguápe oñakãrapu'ã haĝua mbeguekatúpe.
AVA IMBA'EPOTÁVA HA AVA HEKOKATÚVA (EL HOMBRE MATERIAL Y EL HOMBRE ESPIRITUAL)
Biblia-pe niko oñemombe'u yma, ymaite, ñande ypykuéra oñeha'ãhague ohupyty yvága ha upevarã omopu'ãhague aipo “Torre de Babel” oje'eha oñemoaĝuivévo Tupãgui. Heta oñeha'ã rire ndohupytykuaáikuri hembipota ha upevakuére ñande rapicha oikundaha ñepyrũ heta tape rupi. Ojeipa hikuái ojuehegui. Upevakuére ndaje oñepyrũ heñói heta táva ha opaichagua ava no'õ oparupirei, oñe'ẽva heta hendáicha. Jepémo ndapeichái ojehúkuri, upe mombe'ugua'u oñeha'ã ñanderesape'a ohechaukávo ñandéve ñande retaha yvy ape ári ha jajoavyha heta mba'épe: tembiasakue, jeroviakatu, virurekokuaa ha tembipotápe.
Upéicha rupi -hetahaguére ava no'õ- mayma jajoavy avei ñande rembipotápe. Jaju ko yvy ape ári ha ndaijaikuaaporãi ma'erãpa. Upevakuére heta oĩ ñande rapichakuéra apytépe imba'epotávante, oheka'ỹva tekokatu. Umi imba'epotáva ou omba'apohaĝuánte ha oiko omba'apohápente, ohupyty haĝua heta viru ha viru rupive oñeha'ã oguereko ha ojogua ikatumíva guive, tahepy hepyháicha. Omba'apo iko'ẽ guive pyharepyte peve. Noñangarekói ijehe. Ipy'araĝe. Upéicha rupi okakuaapa mboyve hasykatupaitéma avei. Ohecha'ipaitéma ha ndahoryvéima. Ndohechakuaavéima mba'eporãita oĩva tekoguápe. Iporãva'erã ñañeporandu hesehápe: ¿Ma'erãtepa omba'apoiterei?. ¿Mba'érepiko oguerekopase?. Amo hapópe, áĝa omano mboyve ¿mba'épiko ojapopáta mba'e'etaita ombyatyva'ekuégui ha ma'erãkatupiko ombyaty aiporõ?.
Áĝa katu ndaha'éi peichagua meme umi jaikóva yvy ape ári. Oĩ avei ohecháva tekove ambue hendaicha ha he'íva hikuái tekotevẽha jaheka tekokatu ha ñamboyke mba'epota. Ko'ãva apytépe oime hikuái umi ñande rapicha Guarani, ohekáva añetehápe upe tekokatu.
Ha'ekuéra oikuaa porã ko ñande rekove mbykyha yvy apére, ha mba'eve'ỹre jahajeytaha yvy ape árigui áĝa ñamanóvo. Oikuaa porã avei yvy ndaha'eiha ñanemba'e ha reieténte ñañemomba'eha hese. Yvy ha oĩmíva guive ipype: ka'avo, mymba ha itakuéra; ndaha'éi ñanemba'e. Oikuaa porã hikuái jajuha yvy ape ári jahekávo tekokatu ha upe mba'e jahupytytaha ñande rekopotĩ ramo añoite. Upevakuére ha'ekuéra oñeha'ã oiko porã tekohápe ha tekoha ndive. Upévare ha'ekuéra oñeha'ã ohupyty tekokatu ha omboyke mba'epota.
AVAKUAATY MOMBA'EGUASU ÑEMOARANDÚPE (IMPORTANCIA DE LA ANTROPOLOGÍA EN LA EDUCACIÓN)
Ñamyesakãvo Avakuaaty he'iséva, jahechakuaákuri mba'éichapa hypy'ũ ha ipypuku umi arandu ombyatýva. Upévare ja'ekuaa Avakuaaty oipytyvõtaha añetehápe temimbo'épe hembiapópe, ome'ẽvo ichupe tapereko ha aporeko oikotevẽva ohesa'ỹijo haĝua hetepy, hekoha, tekombo'e, ñe'ẽkuaa, ñe'ẽporãhaipyre, ñe'ẽkõi, tavarandu, térã katu ñande ypykue reko.
Temimbo'e ndaha'eiva'erã ku ojaporeínteva hembiapo, vaivai; térã arandu ka'atýpente oñembokatupyrýva, ỹrõ katu ogueroviareipáva ohendúva guive oikuaaporã'ỹre. Ha'e oñeporanduva'erã ijupevoi ha oporanduva'erã taha'eha'évape umi mba'e nahesakãporãiva chupe. Ohekava'erã tekokatu, itenondeve'arã. Omyatyrõ'arã hekovaíva, ombopyahujeyjey'arã hembikuaa. Oikova'erã arapysandúicha. Ojesarekova'erã opaite mba'ére ha upevarã oñemoarandukatuva'erã.
Ndahetái niko avakuaaty rembikuaarekahára ñane retãme. Upe mba'ére tekotevẽ avei jajepy'apy. Ja'ehaguéicha Avakuaaty oipytyvõ añetéta temimbo'épe oñembokatupyry aja ha upéi hembiapópe. Tetã oĩva guive ha iñasãiva yvy apére, ojoavy katuete hembikuaápe. Umi joavy hesakãporãve haĝua ñandéve, tekotevẽ jaipuru Avakuaaty, hese ae jaikuaáta mba'érepa tetã ha avano'õ heko ha hembikuaa ambue hikuái. Jaikuaávo umi mba'e ikatuva'erã avei ñambopyahu tetã rembiasa opaite mba'épe: tekombo'e, tesãi, virupurukuaápe. Avakuaaty rupive ñahesa'yijokuaa Paraguay rembiasa, yma ha áĝa, ha upekuévo jaikuaaporãvéta avei moõguipa jaju, mávapa ñande ha moõgotopa jaha. Avakuaaty oikuaauka temimbo'ekuérape umi aporeko oipurukuaáva tembikuaarekápe: jesareko aporeko, poranduhaipy aporeko, porandujoyvy aporeko, andu'aporeko, papy'aporeko hamba'e, ombohape haĝua iñemoarandu taha'e ha'éva mba'épe. Mbo'ehaokuéra omotenonde tembikuareka ha tembikuaaty, upévare mbo'ehaógui oikova'erã tembikuaareka renda, oikova'erã chugui Avakuaaty raity, ikatuhaguáicha hyepy guive ojeheka, ojehupyty, oñembyaty, oñembopyahujey ha ojekuaauka arandu pyahu; péicha ñaipytyvóta ñane retãme teko porãve rekávo.
AVAKUAATY ÑEMBOJA'O (DIVISIÓN DE LA ANTROPOLOGÍA)
Heta ha opaichagua apañuãi oĩ oñemyesakãkuaáva Avakuaaty rupive. Umi apañuãi oñeikũmby haĝua tekotevẽ ojepurukatu taperekokuéra. Upévare, Avakuaaty, ambue kuaatýicha, oñemboja'o heta hendápe, áĝa katu mokõi hína umi ojekuaavéva:
Avakuaaty tetepyguigua, ha
Avakuaaty tembiapoguigua.

%%%

Blas Marangatu niko pohãnohára ha avare. Heñoi'akue Sebaste, Armenia-pe, ary 250 rupi. Blás Marangatúpe ojekuaákuri ipokatúre mba'asy pohãnóme. Peteĩ jey ha'e omonguerava'ekue peteĩ mitã ijahy'opa'ãva'ekue pira kanguépe. Upégui ou pe hay'o ñemongarai, jepokuaa hi'aretéva, ojejapóva Blás Marangatu árape. Omanókuri ary 316-pe.
Ára 3 jasykõiguápe oñemomorã Blás Marangatu ára, ha'éva Paraguáy retã rerekua ha avei ahy'o rerekua. Ñane retãme oĩ mokõi táva oguerovy'avéva Blás Marangatu ára: Pirivevúi ha Ita. Avei oñemomorã Ciudad del Este ha Colonia Obligado-pe. Upéicha avei opavave táva Paraguay retãmegua oguereko peteĩ jeikoha térã tavapehẽ ogueraháva Blás Marangatu réra. Pirivevúi ha Itápe, oĝuahẽvo ára 3 jasykõi, Blás Marangatu ára, ijaty tupãópe hetaiterei tapicha oñembojáva oaguyjeveme'ẽvo ichupe iñemongueráre. Umi oñembojáva Blás Marangatu rendápe oñemonde ha'éicha, ijao morotĩ ha ijatukupére ojeaho'i aopehẽ isa'y pytãvape. Umi ijahy'orasýva oha'ã Blás Marangatu ku'a térã ajúra peteĩ inimbope pytãme ha upéva oipuru upe ijahy'orasýva. Omoĩ mbo'ýrõ ijajúri térá ijyváre, kurundúrõ, okuera peve. “¡Karai Blás nemarangatuetéva!, eipytyvõmína ko mitã ijahy'opa'ãvape”, ha'ehína ñe'ẽ mba'ejerure oipurúva sykuéra ku imemby ijahy'opa'ã térã ijahy'orasy jave.

%%%

Eduardo Germán Hughes Galeano heñóikuri ára 3 jasyporundy ary 1940-pe, táva Montevideo, Uruguái retãme. Marandumyasãihára, mombe'uhára ha haira'ãhára. Ha'éniko peteĩ ára anduha (arandu) ijojahaỹva, ipyapy, iñe'ẽresakuaite ha ipy'aguasúva.
14 ary ombotývo oñepyrũ omba'apo marandumyasãihápe, omoherakuãháme ta'ãngamimi ha'e ojapóva ha hasýgui pe herajoapy peteĩha (Hughes), ha'evoi ojeherókuri “Gius”. Uperiremínte, oñepyrúvo omyasãi umi hembihai, oipurúntema pe herajoapy mokõiha ha upe guive opyta Galeano-pe. Hekove pukukuépe ojapóma opaite mba'e: parehára ha ta'ãngahaihára, mba'apohára mymbachu'ijukaha ojejapohápe, irujerurehára, haipya'ehára ha virurerekuára virurógape. Oikundaha, oikuaa, oñandu pypuku ha ohayhu ko ñande Amérika rekove ha rembiasa'asy.
Oñepyrũrõguare 1960-pe, oikova'ekue chugui haihára ruvicha kuatiahaipyre “Marcha”-pe. Ary 1964-pe oisãmbyhy kuatiahaipyre “Epoca”. Ary 1973-pe, ijetu'úgui hendive, oho oiko Argentina-pe ha upépe omoheñói ha oisãmbyhy kuatiahaipyre “Crisis”. Ary 1975 oho España-pe ha oiko Calella, Barcelona-pe. Upépe oirõguare heta hembihai omyasãikuri opaichagua kuatiahaipyre rupi; ha upekuévo omba'apo peteĩ pukoe Alemania-gua ndive ha avei peteĩ ta'ãngambyry Mexico-pegua ndive.
Hembiapo apytépe jajuhukuaa.
1963: Los días siguientes,
1964: China ha Crónica de un desafío,
1967: Guatemala, un país ocupado
1971: Las venas abiertas de América latina
1973: Vagamundo
1975: La canción de nosotros
1978: Días y noches de amor y de guerra
1982: Memoria del fuego (1982: Los nacimientos; 1984: 'Las caras y las máscaras; ha 1986: El siglo del viento)
1986: El siglo del viento
1989: 'El libro de los abrazos
1989: Nosotros decimos no
1990: América Latina para entenderte mejor ha Palabras: antología personal
1992: Ser como ellos y otros artículos
1993: Las palabras andantes ha Amares
1994: Úselo y tírelo
1995: El fútbol a sol y sombra
1998: Patas arriba. La escuela del mundo al revés
1999: Carta al ciudadano 6.000 millones
2004: Bocas del tiempo
2006: El viaje
2007: Carta al señor futuro
2008: Espejos. Una historia casi universal
Ary 1985 guive, Eduardo Galeano oikojey táva Montevideo-pe omba'apohápe, jepiveguáicha ñe'ẽporãhaipyre apópe ha marandumyasãihárõ.

%%%

Epifanio Méndez Fleitas heñoiva'ekue San Solano (oĩva San Pedro del Paranáme) 7 jasyrundy 1917-pe. Itúva herava'ekue Prudencio Méndez ha isýkatu Rosa Catalina Fleitas de Méndez. Epifanio oñemoarandu'ypýkuri San Solano-pe ha upe rire San Pedro del Parana tavaitépe. Mbo'ehao mbytegua ojapókuri táva Villarrica-pe ha upégui ouva'ekue Paraguaýpe oñemoarandúvo Facultad de Derecho, Universidad Nacional de Asunción-pe; jepémo upéicha, ndaikatúikuri omohu'ã oñemosẽgui ñane Retegui, ary 1941-pe.
Ombo'ejepékuri heta mbo'ehao mbyteguápe ha avei oiko ichugui Colegio Goethe ha Colegio Militar sãmbyhyhára. Omba'apojepe avei heta hendápe, péicha oĩkuri Tahachi Ruvichárõ 1949 guive 1952 peve; ha omotenondékuri Banco Central del Paraguay 1952 guive, 1955 peve. Epifanio Méndez Fleitas niko oĩ umi ñe'ẽpapára ikatupyry ha hemianduporãvéva apytépe. Imitãrusu guive ohai ñe'ẽpoty Castellano ha Guaraníme. Umi hembiapokue oñemyasãijepe heta kuatiahaipyrépe. Ary 1939-pe onohẽkuri iñaranduka peteĩha hérava “Bajo las verdes arboledas”.
Haihára, mba'epu'apohára, ñe'ẽpapára ha maranduhára. Oisãmbyhýkuri Kuatiahaipyre “Patria”. Kolo'o hekopotĩva hekópe, Epifanio ojepytaso ha ombohovái Alfredo Stroessner-pe. Kóva -heta ojahéi rire hese- omosẽkuri ichupe ñane Retegui. 30 ary oikojepe ambue tetã rupi, umíva apytépe Argentina, Uruguái ha Estados Unidos. Jepémo oiko mombyry ñane retãgui, ko'ápe oĩ heta kolo'o akóinte imandu'aporãva hese ha upehaguére oiporavókuri Méndez Fleitas-pe MOPOCO sãmbyryhára apytépe; ha avei ojeporavo ichupe ANR sãmbyhyhárarõ ñane retã mboypyri. Umi ijehaikue apytépe oĩ mokõi ojehecharamovéva: Diagnosis paraguaya (1965) ha Lo histórico y lo anti-histórico en el Paraguay (1976). Avei oguereko heta tembiapo ojapóva ambue tapicha katupyry ndive, umíva apytépe: Carlos Federico Abente, Teodoro Salvador Mongelós ha Augusto Roa Bastos.
Oikórõguare ñane retãme, ary 1953-pe, ha'e omoheñóikuri peteĩ mba'epu'aty hérava “San Solano” omoirũháme chupe Reinaldo Meza, Barrios-Espínola. Damasio Esquivel ha Nicolás Barrios. 1976-pe oĩjavérõ Buenos Aires-pe ha'e omoingovejeýrkuri upe aty ambue tapichakuéra ndive. Epifanio Méndez Fleitas ombojoaju hekove Fresdesvinda Vall rehe, 6 jasypoapy 1944-pe. Oguereko hikuái poteĩ ñemoñare: Teresa, Bernardino, Prudencio, Epifanio, María de la Cruz ha José.
Ha'e oĩkuri avei umi omoheñoiva'ekue Autores Paraguayos Asociados (APA) apytépe; ha hembiapo rupive APA oguereko hóga tee tape Chile ári, táva Paraguaype. Avei oipytyvõkuri ñande purahéi oñemyasãi haĝua Europa-re ha peichahápe omoakãraku Luis Alberto del Parana ha iñirũ Agustín Barboza ha Digno García-pe omoheñoi haĝua mba'epu'aty “Los Paraguayos” ha omondo chupekuéra, ñane retã reraitépe, Europa-re oikuaaukávo purahéi ñanemba'éva.
Umi hembiapokue apytépe oĩ ñe'ẽpoty ha'e ohaiva'ekue ha avei ñe'ẽpoty ambue tapicha mba'éva ha Epifanio omondéva'ekue purahéipe, péicha: "Che Mbo'eharépe", "Hekovia Techaga'u", "San Solano", "La Canción del Demócrata", "20 de Abril", "Nde Pukavy che Korasõme", "San Pedro del Paraná", "Nendivente", "Reseda Poty", "Canto de Peregrino", "Che Ka'aru Ndavy'ái", "Kokue Jára Purahéi", "Tory Ára", "Che Jazmín", ha upe ojehecharamovéva: "Serenata", hetave ambuéva apytépe.
Epifanio Méndez Fleitas omanókuri Buenos Aires, Argentina-pe, 22 jasypateĩ 1985-pe, ha oñeñotỹkuri tyvyty Chacarita-guápe. Heta jeju ha jeho rire, 18 jasypateĩ 2004-pe hetekue oñenohẽ tyvytýgui ha -hasy peve- 22 jasypateĩ 2004-pe hetekue oĝuahẽ táva Paraguaýpe ha upe ára guive opytu'úma ñane retãme.

%%%

Francisco Solano López heñóikuri 24 jasypokõi 1827-pe, Manorã, Paraguaýpe. Itúva karai Carlos Antonio López ha isýkatu kuñakarai Juana Pabla Carrillo. Oguereko irundy joyke'y, hérava: Inocencia, Venancio, Rafaela ha Beningno. Oñemoarandu'ypýkuri Mbo'ehára Juan Pedro Escalada ndive ha upéi Pa'i Bernardo Parés ndive. Itúva ojupírõ ñane retã ruvichárõ Dr. Francia omano rire, Francisco orekókuri 15 ary. Omoñe'ẽ heta ha opaichagua aranduka. Upéi oñembokatupyry avei Francia ha Inglaterra ñe'ẽme. Imitãrusúpe oikóma chugui Guarini ha 1845-pe ojehupi chupe coronel ramo.
1853-pe oiko ichugui brigadier general ha ohókuri Europa-pe oikuaaukávo ñane retã hérava Paraguay isãsomaha. Upe mba'e rehehápe ha jekupyty rekávo oĝuahẽkuri Gran Bretaña, Francia, Prusia ha Cerdeña-pe. Umi tetãgui ojogua avei ñane retãme ĝuarã yga tuicháva ha opaichagua mboka. Oĩroguare Paris oikuaajepékuri Elisa Alicia Lynch-pe, Irlandaygua, oguerúva'ekue hendive, hembirekóramo.
Ary 1862 mbyte rupi ojeporavo ichupe omyengoviávo itúvape, oñembyaty peve peteĩ Amandaje oiporavo'arã ñane retã ruvicha pyahurã. 10 jasyporundy 1862 omanósapy'a Carlos Antonio López ha ita'ýra Francisco ojupi hendaguépe. Uperiremínte ñane retã Amandaje oiporavókuri Francisco Solano-pe ñane retã ruvichárõ 10 ary pukukuerã. Ojupi guive ñane retã ruvichárõ ha mbohapy ary rire peve, Francisco Solano López ojapo heta mba'e ñane retã motenondevévo, péicha: oipysove pe Ferrocarril ha omoĝuahẽ Piraju peve; avei omoñepyrũ Tuvicharenda Rogaguasu, omopu'ãuka Tupãsy Paraguay Tupão ha Paraguay Ñoha'ãnga Róga. Ombohetave mbo'ehaokuéra ha omondo heta mitãrusúpe Europa-pe oñemoaranduvévo. Omoheñói Campamento Cerro León, Pirajúpe, ombyaty ha ombokatupyryhaguépe 5.000 Guarini.
Tenondeve gotyo, 1 jasypo 1865-pe, Karai Elizalde, Argentina-ygua; karai Octaviano, Brasil-ygua ha Carlos de Castro, Uruguaigua; omboguapy hikuái herakuéra kuatiáre ombojoaju haĝua umi mbohapy tetã mbaretekue ojeitývo Paraguay ári, ñorãirõ guasúpe. Upérõ ñane retã Amandaje ojapókuri Francisco Solano López-gui Mariscal omotenonde haĝua ñane retãme upe ñorãirõ guasu aja. Francisco Solano López upémarõ ova Humaita, Ñe'ẽmbukúpe oisãmbyhy porãvévo ñane retã ñorairõharakuérape. Mbeguekatúpe mbohapyve tetã imbaretevéva ñandehegui oñemotenonde ñanderehe ha ñanemboguevi Uruguaya ha Corrientes-gui. Ohasa hikuái Parana ha oikémakatu Paso de Patria, Ñe'ẽmbukúpe.
Upéi oñepyrũ pe vore mokõiha. Umi ñorãirõ opytáva mandu'arã apytépe oĩ: Humaita, Pikysyry ha Las Cordilleras. Kurupa'ytýpe jajokókuri Triple Alianza-yguápe. Upéi jaikejey ambue ñorãirõme Corrales, Estero Bellaco, Tujutĩ, Jataity Kora, Boquerón ha Sauce. Ho'ávo Humaita ipoguypekuéra, López oguerova henda San Fernando-pe, Tevikuary rembe'ýpe. San Fernando-pe, Francisco Solano López ojukauka heta ñane retãyguápe oje'égui hesekuéra omotĩha ñane retãme.Umi ojejukava'ekue apytépe, haimete 400 tapicha rupi, oĩkuri Venancio ha Beningo López, ha'éva hikuái Francisco Solano joyke'y.
Heta ñorãirõ oiko upe rire (Pirivevúi, Acosta Ñu ha ambuéva). Jepémo upéicha, Francisco Solano López noñeme'ẽi. Péicha, 14 jasykõi 1870-pe ñane retã ñorãirõharakuéra oĝuahẽ hikuái Cerro Kora peve; ha peteĩ brasilerokuéra aty, omotenondéva Gral. Correa da Cámara, osẽ'akue Concepción-gui ipiarikuéra. 1 jasyapy 1870 jave Brasiléro ha 200 Paraguay ñemoñare oñorãirõ hikuái Cerro Korápe. Francisco Solano López-pe ojekutu hu'ýpe hyeguýpe ha kysepykúpe oñembovo iñakã. Vaivaípe ha'e oĝuahẽkuri Aquidabán rembe'ýpe. Upépe ohupytyjeýkuri chupe Correa da Cámara ojerureva'ekue ichupe oñeme'ẽ haĝua. Upépe Francisco Solano López oñembo'yjey ha kysepuku ipópe oñorãirõjey upe brasilero ndive. Ho'ájeývo he'i chupékura: “Amano che retãre” ha upépe peteĩ brasilero ojapi chupe ikorasõpe ha ojuka ichupe.

%%%

John Winston Lennon ojekuaavéva John Lennon ramo heñóikuri ára 9 jasypa ary 1940-pe, táva Liverpool, Inglaterra retãme; nazi-kuéra guyrapepo'atã ojapo aja upépe peteĩ ñembokapu Ñorairõ Arapygua Mokõiha jave. Isy herava'ekue Julia Stanley ha itúva katu herava'ekue Fred Lennon, oñaniva'ekue ñorãirõ guasúgui peteĩ ygaratápe ha oguahẽvo Africa yvate gotyo ho'ava'ekue ka'irãime. Isy, Julia, ombohérakuri John Winston imembýpe ohecharamóvo karai Winston Churchill, Gran Bretaña Ruvicha Peteĩha.
Upe rire, isy ojoaju John Dykins rehe ha oheja imemby John-pe ijoyke'y Mary Stanley ndive, ojekuaavéva tia Mimi ramo. Jasypokõi ary 1946-pe itúva ojevy ha ogueraha John-pe hendive táva Blackpool-pe. Upéi, isy, ojuhujeývo chupe, ojerurékuri chupe oiporavo haĝua máva ndive opytáta, hendive térãpa itúva ndive. John oiporavo isýpe ha ovajey Liverpool-pe ha upépe opytajeýkuri itia Mimi poguýpe.
Ary 1952-pe John oñemoarandúkuri mitãrusumbo'ehao Quarry Bank-pe. Upépe ha'e ojapómi imbo'eharakuéra ra'ãnga ha avei ohai tembiasakuemimi heseguakuéra. Itia rupive oikékuri oñemoarandu Liverpool Mba'eporãmoña Mbo'ehaópe ha upépe oĩrõguare, ary 1956-pe, peteĩ iñangirũ ohendukákuri chupe purahéi “Hotel de los rompecorazones”, Elvis Presley mba'e. Upérõ itia ojoguákuri chupe peteĩ mbaraka purupyre ha John omoheñói peteĩ mba'epu'aty hérava “The Quarrymen” iñirũnguéra Pete Shotton, Nigel Walley ha Ivan Vaughan ndive. Ára 6 jasypokõi ary 1957-pe, ombopu jave Woolton Parich tupão korapýpe, iñirũ Iván omboja hendápe ambue mitãrusúpe, hérava Paul Mc Cartney.
Oñondive, John ha Paul, opurahei'ypýkuri “Twenty Flight Rock” Eddie Cochran mba'e ha “Be Bop a Lula” Gene Vincent mba'e. Upéi, ára 6 jasykõi 1958-pe, oike ha omoirũ chupekuéra mba'epu'atýpe, peteĩ karia'y mbarakambopuha hérava George Harrison. Ára 15 jasypokõime pe arygua, omanókuri John sy. Ary uperireguápe ha'ekuéra omoambuékuri mba'epu'aty réra ha ombohéra hikuái “Johnny and the Moondogs”. Ombopujepi hikuái Liverpool Casbash Club-pe ha oñehepyme'ẽ chupekuéra mba'ehe'ẽrykuépe hamba'e. Peteĩ ára ha'ekuéra opoi ojuehegui ha nombopuvéi; jepémo upéicha, uperiremínte oñembyatyjey hikuái ha oñembohéra “Silver Beatles”. Upe mboyvemi, John ha Paúl ombopujepi oñondive ha opurahéi joyvy ha oñembohéra hikuái “Nurk Twins”.
Ary 1960-pe John oikókuri peteĩ kotýpe, Liverpool-pe, peteĩ iñangairũ sa'yhára ndive, hérava Stu Sutcliffe. Peteĩ ára John oñemoñe'ẽ chupe ha Stu, ojogua peteĩ mbaraka, ha oike mba'epu'atýpe jepémo ndaha'éi ku ikatupyrypáva. Upérõ mba'epu'aty oñembopyahujey ha oñembohérakuri “The Silver Beatles”, oĩháme: John, Paul, George, Pete y Stu. Pe mba'epu'aty rerarã John omoambuékuri ñe'ẽ beetles, he'iséva lembu, Beatles rehe ha upépe beat he'ise mba'epu. Ko téra osẽkuri ñembojaruhápe.
Jasy uperireguápe John osẽ imbo'ehaógui ha ára 16 jasypoapýpe Beatles ohókuri táva Hamburgo, Alemania retãme; ha ombopu'ypýkuri Indra Night Club-pe ha pépe omba'apo rire heta ára, peteĩ ára ijarakuéra oñembotyetékuri ha upéramo The Beatles oñepyrũkuri ombopu Rory Storm ha The Hurricanes ndive, Ringo Starr ombopuhápe pe mba'epuperere.
Ára 21 jasyapy ary 1961-pe oñehenói hikuái ha ombopu'ypýkuri Jerokyha The Cavern-pe, táva Liverpool-pe. Ary 1962-pe omanókuri Stu ha'eva'ekue upe oiporavóva mba'e aópa oipuru'arã ha mba'éichapa oñangarekova'erã iñakãraguére. Upe arýpe avei Pete osẽkuri ha hekovia oike Ringo Starr. Avei John omendákuri Cynthia Powell rehe, hyeguasúmava. Ára 4 jasyporundy 1962-pe onohẽ hikuái imba'epu'apu'a peteĩha hérava “Love me do”, pya'e itenondéva ha oikéva umi oñehenduvéva apytépe. Ára 8 jasyrundy ary 1963-pe heñóikuri, Liverpool-pe, John ha Cynthia ñemoñare hérava John Charles Julian Lennon.
Heta mba'e ohasa rire oñondive, heta mba'e ohupyty rire ha heta ary ombopu rire oñondive; ára 10 jasyrundy ary 1970-pe Paul Mc Cartney ojei The Beatles-gui. Ára 8 jasypo upe arypegua osẽkuri ára resáre The Beatles mba'epu'apu'a paha hérava “Let it Be”. Upépe oĝuahẽkuri ijapýpe The Beatles ha upe guive, irundyvéva, oñepyrũkuri ombopu ha opurahéi peteĩteĩ. Ára 11 jasypakõi ary 1970-pe John onohẽkuri, ha'eño, imba'epu'apu'a hérava “John Lennon/Plastic Ono Band”. Upéi -umi ojehecharamovéva apytépe- oĩkuri “Give peace a chance” ha “imagine”.
Ary 1970-pe omendákuri Yoko Ono rehe. Ary 1971-pe ovákuri hembireko ndive ha oiko táva Nueva York, Estados Unidos retãme; ha upépe ombotove ñorãirõ oikóva Vietnam retãme. Ary 1975-pe oñemboykékuri opaite mba'égui ha oñemboty hogapýpe, ipehẽnguekuéra ndive. Ary 1980-pe Lennon onohẽkuri imba'epu'apu'a hérava “Double Fantasy” ha upehague mbohapy arapokõindy rire, ojejukákuri. John Lennon ojejukákuri táva Nueva York-pe, ára 8 jasypakõi ary 1980-pe.

%%%

Justo Wilmar Villar Viveros niko heñóikuri táva Cerrito, Paraguái retãme, ára 30 jasypoteĩ ary 1977-pe. Itúva héra Justo Solano Villar ha isýkatu héra Analía Viveros de Villar. Justo omenda Nilsa Alarcón rehe ha oguereko hikuái mokõi ñemoñare: Tobías Wilmar ha Yamila María. Oiko mboyve chugui vakapipopora'ãhára (mangara'ãhára), ha'e omba'apojepékuri heta ambue mba'épe: ñanirýihára, oga'apohára, yvyrara'ãhára, ñemitỹhára ha pirakutuhára. Vakapipopora'ãme ha'e oñepyrũkuri Sol de América-pe, Paraguay retãmegua, ára 10 jasyapy ary 1996-pe, ijaty (Sol de América) itenondehaguépe Libertad rehe (3 - 0).
Ever Hugo Almeida niko upe oisãmbyhyñepyrũva chupe. Ary 2001-pe, Justo Wilmar Villar oñehepyme'ẽkuri ha ohasa Libertad-pe. Upépe ohupytýkuri iñirũnguéra ndive pe ñeha'ãru'ã ary 2002 ha 2003-pe, Gerardo Martino ñesãmbyhy rupive, ko'áĝa oisãmbyhýva Paraguái retã atyha poravopyre.
Ary 2004 mbyte rupive, oho Argentina retãme, oha'ãvo Newell's Old Boys-pe, táva Rosario-pe, ha ohupytýkuri ñeha'ãru'ã upe arýpe. Upérõ Justo Villar ojeporavókuri pe mangara'ãha ha'evévarõ. 19 mangañeha'ãme oñemoingékuri 11 jey hese.
Ary 2008 mbyte rupi, Justo Villar oho España-pe oha'ãvo Real Valladolid-pe.
Ary 2009-pe, ojeporavókuri chupe umi pa mangajokoha ojokovéva apytépe, ko yvy ape ári.
Paraguái atyha poravopyre ndive oho Arapygua Ñeha'ãru'ãme oikova'ekue ary 2002-pe Corea ha Japón retãme. Ary 2006 oho Arapygua Ñeha'ãru'ãme oikova'ekue Alemania retãme. Upéicha avei, oĩkuri Venezuela-pe, ary 2007, upépe oñeha'ãroguare Amérika Ñeha'ãru'ã, ha ko'áĝa oha'ãhina Amérika Ñeha'ãru'ã oikóva Argentina retãme, ko ary 2011-pe. Oha'ãporãitereígui pe ñeha'ãru'ãme, ojeporavóma chupe Amérika Mangajokohárõ.
Ko ary 2011-pe -opávo ko Amérika Ñeha'ãru'ã- Justo Villar opytáta Argentina-pe, oha'ãvo Estudiantes de la Plata-pe.
...
Rehendusérõ Justo Villar-pe, ehesakutu ko'ápe
Rehendusérõ “Adelante Albirroja”, Lorenzo Alvarez mba'e; ehesakutu ko'ápe
Rehechasérõ “Paraguay – Brasil”, ehesakutu ko'ápe
Rehechasérõ “Paraguay – Venezuela”, ehesakutu ko'ápe

%%%

Kapi'atã oĩ tava Paraguái retãme, tetãvore Centralme. Ko távape oiko 154.469 ava (2002 ary).
Táva Kapi'atã oĩ Tetãpehẽ Central-pe. Kapi'atã oñemboja'o peteĩ Tavaitépe orekóva 11 Jeikoha (San Roque, San Francisco, San Francisco, Virgen del Rosario, Aurora, Balneario, La Candelaria, Las Mercedes, Roberto L. Petit, Santo Domingo, San Blás ha San Miguel) y 15 Tavapehẽ (Naranjaty, Ka'aguy Kupe, Costa Salinares, San Juan Bautista, Jataity, Posta Yvykua, Posta Yvyraro, Rojas Cañada, Aldana Cañada, Laurelty, Toledo Cañada, Aldana Cañada, Urugua'y, Ykua Kora – Cerrito ha Loma Barrero). Ko távape oiko 250.000 tekove. Kapi'atã yvy ojepyso 83 km². Kapi'atã rembe'ýpe oĩ pokõi táva: Luque, Aregua, Itaugua, J. Augusto Saldívar, Ypane, Ñemby ha San Lorenzo.
Tembikuaa'aty rechaukaha
Tavao
Kapi'atã Tavao oñemohenda Jeikoha San Roque-pe, tape Mcal. Estigarribia ha Mcal. López ári, Km 20. Kapi'atãgui oiko táva ára 20 jasypa ary 1872-pe oñemoheñoirõguare Tavao Aty Peteĩha. Ipahápe, ary 1968-pe ojehechakuaa ichupe tavaóramo ha upe guive oguereko táva motenondehára. Los Intendentes Municipales fueron. Táva Motenondehára niko ko'ãva:
Luís Alberto Rachit Fiandro (1968 – 1971)
Facundo Barreiro (1971 – 1989)
Timoteo González Galván (1989 – 1991)
Benita Jara Cañiza (1991 – 1996)
Bernardo Ramón Sosa Viveros (1996 – 2001)
Derlis Ariel Alejandro Osorio Nunes (2001 – 2006)
César Rivas (2006 – 2010)
Pedro Antonio Galeano Aquino (2010 – 2015)
Kapi'atã he'iséva
Ñe'ẽ Kapiata ou mokõi ñe'ẽgui: “kapi'i” ha “atã”. Ja'eporãtarõ, ñambohyapuva'erã “Kapi'i'atã”; ha'éva peteĩ ka'avo hetava'ekue ko táva oĩhame ha ijere rupi avei ha ichugui ojejapo avei typycha ha'éva Kapi'atãygua rembiapo teete.
Tembiasakue
Táva Kapi'atã niko omoheñoiva'ekue Sãmbyhyhára Martín Ledesma de Balderrama ary 1640-pe, ára 2 jasykõime, Tupãsy La Candelaria árape; upéicharõ jepe, Mbo'ehára Esteban Antonio Romero, tembiasakuaahára kapi'atãygua, he'i ko táva omoheñoihague Pedro Lugo de Navarro, kóva ha'égui upérõ sãmbyhyhára ha ndaje upe arýpe Martín Ledesma de Balderrama oĩhaguére España-pe. Taha'eha'eháicha, Kapi'atã niko oĩ umi ñane retã táva itujavéva apytépe.

%%%

Ko 1 jasypa, ñane retãme ojegueromandu'ajeýta peteĩ jepokuaa mbarete ojaitypóva ha opavave oikuaáva. Upeichaite, oñepyrũvo ko jasypa osẽta ka'aguýgui peteĩ ava imba'ekuaáva hérava Karai Octubre. Kuimba'e oikóva pynandi, hovasy ha oñemonde Paraguáiva: akão kapi'i ha avei oguerekóva peteĩ tejuruguái ipópe.
Opavave jaikuaa jasypápe ojehasa'asyha oparupiete ha upéi ae yvy oñepyrũjeytaha ome'ẽ opaichagua temitỹ: avati, mandi'o, yva ha ambuéva. Jasypápe ndaiporiguasuvéima hi'upyrã. Umi oñembosako'iva'ekue añoite ikatúta ombohovái hekopete ko'ã ára vai. Upégui ou peteĩ jepokuaa tuja he'íva ojejapova'erãha peteĩ tuicha ha héva jopara ha ipype oñemoĩva'erãha locro térã locrillo ha heseve kumanda ha avei kurapepẽ, sevói, tomáte, kuratũ ha kesu paraguái. Umíva oñembopupu are porã ha, áĝa oĩmbávo, oikóta ichugui pe tembi'u ojehecharamove ha hevéva ñane retãme.
Pe ñembopupu niko ojejapo peteĩ japepópe - kuarepotígui ijapopyréva- oñemboguapýva tatapỹi térã jepe'a akuporãva ári. Jopara apo niko oñepyrũ kuarahy resẽre. Ijyképe avei oñembopupu mandi'o ojepurútava tembi'u týraramo. Upe árape, okaháre, jajuhúta opaite oikóva peteĩ ogapýpe, asaje jave, oñemboja ha oguapyha oñondivepa ha okaru tuicha porã hikuái, hyvatãmbóte peve. Péicha jeko oñembohovaiva'erã ko jasy ijetu'úva.
bendecidos por la abundancia y la felicidad. Ha upe asaje pukukue javeve ndaje Karai Octubre oikundaha oparupiete ome'ẽvo po'a umi oñembosako'iva'ekuépe; ha oha'uvõ haĝua umi oñembotavyva'ekuépe. Umi ndojapoiva'ekue mba'eve ha ndorokóiva hi'upyrã, imboriahu ha ohasa'asýta upe ary; ha katu umi oñembosako'iva'ekue ha ojapóva jopara, ohasaporãta upe ary; ndohasamo'ãi hikuái ñembyahýi ha oikóta vy'apavẽme.
Ko'áĝa rupi hetápe, oikóva tavaguasuháre, hasyvéma ojapo haĝua upe jopara okaháre ojajapoháicha; upévare, upe árape, jahecháta mba'apoharakuérape osẽrõ imba'apohágui sapy'aitemi, ohekávo ñemuhaguasu térã tembi'u'aporenda, ha upépe ojeruréta hikuái pe jopara hetéva. Umírupi hetaiterei ojejapóta jopara ikatuhaĝuáicha ohupyty opavavépe. Upeichaite avei ojehúta umi ñane retãygua ambue tetãre oikóva rehe. Katuete niko ojapótahikuái upe jopara, ohenonde'a haĝua peteĩ ary neporã ha henyhẽva po'águi; térã katu, ojapóta hikuái upe tembi'u imandu'amívontejepe pe jepokuaa tujaitére, ombojeguáva ñane reko tee. Opa ko'ã mba'e rire, hi'ãiteva'erã opavavépe ohupyty pe jopara, po'a reruha.

%%%

Kuña Paraguái Ára niko ñanemomandu'a peteĩ mba'e ndetuichapajepéva oikova'ekue 24 jasykõi 1867 jave. Upérõ jeko ijatýkuri Paraguaýpe, Plaza de Mayo-pe, Amandaje Guasúpe, kuñaita Paraguay ha okarayguáva, imboriahu ha ipirapirehetáva, iñarandu ha iñarandu'íva, oñemongetávo hikuái mba'éichapa ha'ekuéra ikatúne oipytyvõ ñane retãme oĩva'ekue upérõ Ñorairõ Guasúpe.
Pe amandaje rire, oikojeýkuri peteĩ aty 10 jasypoapy 1867 jave. Upérõ kuñakarai Escolástica Barrios de Gill ojapojeýkuri peteĩ Kuña Paraguai Aty oĩhaguépe 30 kuña, ome'ẽva'ekue ijeguaka (kuãiru, mbo'y, namichãi) hepykuére oñepytyvõ haĝua ñane retãme upe ñorãiro guasu aja. Ko mba'e guasuete niko herakuã ha kuña oĩháicha ñane retãme ogueropojái avei imba'erepy ñane retãme reraitépe.
Kuñakarai katupyry Idalia Flores de Zarza niko upe ojerureva'ekue 24 jasykóigui oiko haĝua Kuña Paraguáy Ára. Oñemoĩkuri ijykére pe mba'ejerurépe kuañakarai katupyry Carmen Casco de Lara Castro oĩva'ekue upérõ ñane retã Amandaje Guasúpe. Upe arýpe, 1974, Naciones Unidas ogueromandu'ákuri avei Kuña Tetãitagua Ary.
6 Jasypakõi 1974 jave, kuña ha kuimba'e oĩva tetã rérape Amandaje Guasúpe omoneíkuri upe Léi ha Tetã ruvicha omboajékuri. Upe Léi 498 osẽkuri 18 jasypakõi ha upépe he'i: “Oñemboaje 24 jasykõi ha'eha Kuña Paraguáy Ára, ojegueromandu'ávo Amérika Kuñaita Aty Peteĩha, oñembyatyva'ekue Paraguaýpe upe ára, ary 1867 jave, oipytyvõ haĝua ñane retãme”.
Kuñakaraikuéra oipyhyva'ekue jeguaka hapicha kuñágui, upe 10 jasypoapy 1867 jave:
Escolástica Barrios de Gill, Josefa Antonia Carrillo de Escalada, Ana Josefa Mora de Haedo, Antonia Alcorta de Talavera, Carmen Palacios, Tomasa Bedoya de Fernández, Rosa Escalada de Goiburú, Felipa Molinas, Rosalía Mazó de Chirife, Rosa Aquino, Mercedes Ibarra ha Trinidad Calonga de Espínola.
Ome'ẽva'ekue ijeguaka:
Escolástica Barrios de Gill, Elisa Alicia Lynch, Clara Escato de Goiburú, Rafaela Carrillo López de Bedoya; Rosario Escobar, Gregoria Escobar, Marta Machaín, Bárbara Machaín de Haedo, Concepción Galeano, Rosalía Mazó de Chirife, Ramona Insfrán de Codas, Eneida Peña de Molinas, Dolores Vázquez de Acosta ha imemby Basilicia, Cecilia, Rosa Cándida ha Valeriana; upéicha avei, Olivia Zárate de Zárate.
Umi kuña okaraygua ome'ẽva'ekue ijeguaka apytépe oĩ: Ninfa Centurión de Villar, Segunda Espínola de Irrazábal, María del Socorro Yegros ha Juana Francisca Ramírez ouva'ekue Hyatýgui.
Ky'ỹindýgui ouva'ekue katu ko'ãva: Rosa Agustina Quiñónez de Ramírez, Antonia Lovera de Ramírez, Saturnina Cárdenas de Cáceres, Isabel Samaniego, Francisca Sosa, Anselma Flores, Genoveva Recalde, Epifania Lataza, Asunción Bogado ha Tomasa Recalde.
Táva Villarricaygua katu kuñakarai Ramona Insfrán de Codas, Benita Olasaga de García, Dolores Larramendi de Queirolo, Asunción Marecos de Benítez, Simeona González de Brizuela ha Coronada Figueredo de Espínola
San Pedro del Ykuamandyjúgui ouva'ekue ome'ẽvo ijeguaka katu: Rosa Alvarez de Valiente, Casimira Roa de Ríos, María del Rosario Valiente ha Natividad Bernal de Aguiar.
Umi kuña ndoguerekóiva jeguaka katu ome'ẽkuri karreta henyhẽva temitỹnguégui (kurapepẽ, avati, mandi'o).
Umíva apytépe oĩkuri: Nieves Martínez térã kuñakarai Walda Paredes oikóva Kapiatápe. Pirajúgui ouva'ekue katu: Dominga Simbrón de Méndez, Susana Caballero de Báez, Pilar Caballero de Maldonado, María Laura de Aquino haMaría Telesfora Urbieta.
Ko'ã kuña apytépe oĩkuri ipojeravéva ha upehaguére ñane retã sãmbyhyhára ome'ẽkuri chupekuéra jopói hérava Gran Cruz de la Orden Nacional del Mérito. Umíva apytépe oĩ kuñakarai Cristina Talavera de Alarcón ha kuñakarai Atanasia Escato.
Tomasa Bedoya de Fernández ha Micaela Talavera-pe niko ojeporavókuri ome'ẽ haĝua Tetã sãmbyhyharakuérape umi jeguaka oñemono'õvakue. Ha'ekuéra omoĝuahẽ avei aipo Aranduka Itaju (Libro de Oro), oñemboguapyhaguépe máva mávapa umi kuña oipytyvõva'ekue ha mba'é ome'ẽkuri ñane retã pytyvõrã.
Kuñakarai Teresa Silva de Lamas he'iva'ekue, ikorasõ ipópe: “Che ména ojejukáma ko Ñorairõ Guasúpe, péicha avei heta che rembiayhu jára omanónte avei. Mokõi mba'éntema niko hemby chéve: che membymimi ha ko'ã che jeguakakuéra. Ko'ã mitãmimi, ha'éva umi chemoingovéva, name'ẽmo'ãi peẽme; áĝakatu ame'ẽmbaitéta che retãme ko'ã che jeguaka ani haĝua ho'ã ñane retã poyvi”.
Opa ko'ã mba'e rehe ñanemandu'ávo pe ñane korasõ oryrýi ha ndaikatúi jajoko tesay. Ko'ã mba'e rupive jahechakuaa ha ñamomba'eguasuva'erã Kuña Paraguáy rekove ha rembiasa.

%%%

3 jasypo niko Kurusu Ára; ojegueromandu'áva ymaite guive Cristiano-kuéra apytépe ha omombe'úva Constantino, Roma Ruvicha; rembihasakue. Upérõ ndaje, ysyry Danubio rembe'ýpe, Roma-ygua guarinikuéra oñorãirõtakuri Barbaro-kuéra ndive. Roma-ygua niko imbovy hikuái ha upevakuére ndojeroviaguasúi ipu'akáre. Upe pyharépe jeko Constantino oñeno, oke ha iképe ohecha peteĩ kurusu ojajái ha omimbíva ha hese he'iva “ko ta'ãnga reheve ndepu'akáta”. Upehague ko'ẽme, opáyvo Constantino, ojapouka peteĩ kurusu omohendáva Romano-kuéra renondépe; ha -añetehápe- heseve Romano-kuéra ipu'aka ha oñemotenonde hikuái Barbaro-kuéra rehe. Ko mba'e guasuete ojehu rire, Constantino oñemongaraiuka ha oiko ichugui Cristiano ha omopu'ãuka heta Tupão hetãme. Uperire, omondo isy, Elena Marangatu; Jerusalén-me ohekávo Hesukirito kurusu. Elena Marangatu ojuhúkuri upépe umi mbohapy kurusu ha oikuaa haĝua mávapa upe Hesukirito mba'ekue omoĩuka peteĩ mitãrusu omanóva retekue mokõivéva ári ha ndojehúi mba'éve; ha oñemoñenóvo upe kurusu mbohapyha ári, upe mitãrusu oikovejey. Upe mba'e guasuete ojehúkuri peteĩ ára 3 jasypo, upe guive opytáva kurusu árarõ.
Paraguái retãme niko Kurusu Ára oñemomorã opaite henda rupi ha oike umi ñande jerovia ha jepokuaa apytépe, ñane tavarandúpe. Upe árape heta tapicha oho tyvytýpe omyengovia ha ombopyahúvo kurusu ao; upéicha avei, oĩ oñembojáva kurusu tape oĩha rupi, omyendy tataindymimi ha oñembo'e; áĝakatu pe mba'e tuichavéva oikóva upe árape niko pe Kurusu Jegua. Ogaygua ha Ogaykeregua oñembyaty voi guive ha omopu'ã peteĩ kurusu rendaĝua ojejapóva takuáragui ha oñembo'apéva ka'avove'i ha pindo roguépe. Uperire, oñemosã ha oñemosãingo hyepýpe opaichagua chipa (aramirõ, manduvi, mbokaja) ha ijysaja ambuéva (apu'áva, kurusura'ãngáva, kurusumbo'ýva). Uperire, mbytetépe, omohenda hikuái kurusúpe. Kóvape, oñembohéra Kurusu Jegua. Upéi, oñembyatypa ha oñembo'e ha omomorã kurusúpe. Ipahápe, opávo ñembo'e, oiko pe chipa po'o ha heseve oñembosyryku kojói. Avei, ja'eva'erã kurusurape'anduhára omoirũhájepi Kurusu Jegua ha Kurusu Ára ipurahéi asy rupive.

%%%

Ha'ékuéra niko kurusurape'anduhára (estacioneros) ha oñomono'õ hikuái peteĩ atýpe, hetave jey kuimba'e meme; oguatáva tupão peve ỹrõ katu oho kurusu guasu, Hesukirito ojejukahaguépe; ha upépe opurahéi asy hikuái imandu'ávo umi mba'e vaiete Ha'e ohasava'ekue yma oikovérõguare ko yvy ape ári. Ko'ã kurusurape'anduhára oguereko peteĩ guarakapajegua (estandarte) imba'eteéva ha peteĩ kurusu ohenonde'áva ijeguata.
Ymaite guive niko ha'ekuéra omoirũ pe Arapokõindy Marangatu (Semana Santa) pukukue javeve; upéicharõ jepe, ojehechave chupekuéra pe arapo marangatu (jueves santo) guive, ojegueromandu'a jave Tupãope pe jepyhéi (lavatorio de los piés); ha upehague ko'ẽme, arapoteĩ marangatu (viernes santo) ha'ekuéra omoirũ ipurahéi asy rupive Hesukirito ñemongurusu ha mano. Oĩ tupão pa'i ndoipotihápe ha'ekuéra oĩ hyepýpe, upéicha jave ha'ekuéra opytánte Tupão jerére; ha upéicha avei, oĩ pa'i ohenóiva chupekuéra omoirũ haĝua upe mba'e guasuetépe. Iporã ñamombe'u, pe arapoteĩ marangatu, pyhareve jave, ko'ã kurusurape'anduhára ohoha hikuái umi tyvyty (cementerio) rupi opurahéi asývo umi omanova'ekuére.
Umi kurusurape'anduhára peteĩ atypegua niko heta jey oñopehẽnguememe (parientes) ỹramo katu ojo'ogaykeregua (vecinos). Hetave oĩ ijapytepekuéra umi ikakuaapyréva; ha péicha avei, ja'ekuaa hesekuéra ndohopukuihague oñemoaradúvo mbo'ehaópe ha upehaguére oikuaáva umi purahéi asy ohenduhaguérente. Sa'i oĩijapytepekuéra omboguapyva'ekue kuatiáre umi purahei. Pe Arapokõindy Marangatu mboyve ha'ekuéra oñembyatýma ha ombosasko'íma ipuraheikuéra; upéicha avei ojapo hi'aĝui jave Kurusu Ára (Día de la Cruz), oĝuahẽvo umi Omanóva Ára (Día de los Difuntos) térã omanóvañembo'ehápe (novenarios). Umi ipurahéikuéra niko ityre'ỹ ha henyhẽ temimbyasýgui. Oĩ ojepurahéiva Guarani, jopara ha castellano-pe. Ambue mba'e tekotevẽva jahechakuaa niko ko'ã purahéipe ndojepuruiha mbaraka, mimby térã ambue tembipuru. Ojepurahéinte.
Ha'ékuéra omoheñói jave ijaty, ombohéra; upéikatu, oiporavo iguarakapajeguarã ha oiporavo hikuái mba'eichagua aópa oipurúta. Hetave oĩ oipurúva kasõ isa'y (color) hũ, hovy térã morotĩva; ikamisa katu morotĩ ha ipyti'ápe, ikorasõ ári, oreko peteĩ mba'ekuaaukaha (insignia) imba'ekuérava. Oĩ avei oipurúva ijati'ýre peteĩ aomo'ãha (capa) hũ, pytãhovy, hovy, sa'yju térã apatĩ, peteĩ kurusu ra'ãnga reheve. Avei, oipuru hikuái peteĩ akão (gorra) oguerekóva peteĩ kurusu ra'ãnga henondépe.
Oje'e avei ha'ekuéra oha'ãha umi pakõi Hesukirito Remimbo'épe (12 Apóstoles de Jesucristo) ha ohapykuehoha umi parundy tenda (14 estaciones) Hesukirito ho'ahaguépe ogueraha javérõ upe kurusu ijati'ýre. Upe ijeguatápe ojehero kurusu rape (vía crucis). Arapo marangatu pyhare jave ha'ekuéra ojapo itesapeharã (faroles); ha upevarã oipuru hikuái apepu pire, vakañandy ha inimbopo'í. Opurahéi asy rire, umi ogajára oaguyjeme'ẽ chupekuéra chipa ha kojói aku porã reheve, ha oĩ avei ombohasáva chupekuéra guaripolami. Pe arapoteĩ marangatúpe, ha'ekuéra oguerahajepi ipópe umi mba'e ojepuruva'ekue Hesukirito ñemongurusu ha jejukápe, péicha: tapygua ha mbotaha (clavos y martíllo); ñuatĩ akangua'a (corona de espinas), aomo'ãha pytã, hu'y, yvyra puku ygaurãme (esponja) ijapýva; tesapeha, vosa orekóva 30 pirapire, jupiha, aopehẽ ape'atãva, yvyra'ija (cetro), ha mbohapy kurusu.
Ñane retãme, ko jepokuaa ou ñandéve Colonia guive. Hesuitakuéra oikuaaukava'ekue umi purahéi ñande ypykuérape ha upéi mbeguekatúpe iñambue ohóvo ha oĝuahẽ ñandéve pe ko'áĝa jaikuaaháicha. Ko'áĝa rupi ha ani haĝua ho'a tesaráipe ko ñande jepokuaa, kurusurape'anduhára ohekombo'e ita'ýra ha itajyrakuérape ikatuhaĝuáicha omoirũ chupekuéra ijatykuérape ha peichahápe umi purahéi asy tahekove puku hikuái. Ja'eva'erã avei ko'ã kurusurape'anduhára aty ojuasávo tapére sapy'ánte oha'ãha hikuái mávapa upe ikatupyry ha oikuaa hetavéva purahéi asy. Péicha jave, oñepyrũ opurahéi peteĩva aty ha upéi ombohovái chupe ambue ha péicha oho heseve ko'ẽmba meve. Ndaipóri ikane'õva ãicha jave.
Ipahápe, ja'ekuaa ko'ã kurusurape'anduhárape oñemomba'eguasuveha ko'áĝa rupi ko ñane retãme. Ko mba'e ikatu jahechakuaa ko Arapokõindy Marangatu ohasaramóvape, upevarã ñamañánteva'erã umi marandu myasãiha (medios de comunicación) jahecha haĝua mba'eichaitépa oñemoherakuã porã ha heta chupekuéra. Upéicha avei, ko jepokuaa (tradición) oguereko haity ijojaha'ỹva hérava Tañarandy, oĩva San Ignacio, Misiones Tetãpehẽme (departamento); upépe 1992 guive, karai Koki Ruíz ojapójepi Arapokõindy Marangatu jave, peteĩ aty guasu neporãmbajepéva hérava Yvága Rape (Camino al Cielo) ha ijatyhápe umi kurusurape'anduhára ohua'ĩva upépe ñane retã tuichakue javevégui.

%%%

Máxima Lugo niko heñoi'akue táva Villeta-pe, ára 30 jasypokõi ary 1925-pe. Kuña Paraguaiete hekópe omba'apo kane'õ'ỹre ñane mba'e teetére, upéicha avei ojepytaso ha omyasãi mbarete ñane ñe'ẽ Guarani. Kuña heko jejepo'ỹ ha ipy'aguasúva, ijupevoi oñehekombo'éva. Ogueraha imba'ekuaa ñane retã tuichakue javevére ha upéicha avei ambue tetã rupi.
Ary 1938 guive ndopytu'úi hembiapópe. Ohechauka imba'ekuaa Hermanos Larramendia, Herminio Giménez, Leonardo Alarcón, Santiago Cortesi, Demetrio Ortiz, Melga Chase, Hermanos Cáceres, Amalia Benítez, Chiquita Meza, Félix Fernández, José L. Melgarejo, Ramón Gamarra, Silvio Rivas "Pánfilo", Juan Bernabé ha Dora del Cerro ndive ha hetaiteve ambue tapicha katupyry ndive. Iñe'ẽ ryapu oñehendu avei Radio Teleco, Stentor, Nacional, Guaraní, Ñanduti, Paraguay, Cáritas, Comuneros ha upéicha avei Radio Splendid, táva Buenos Aires, Argentina-pegua ha Radio Cardes, táva Montevideo, Uruguaypegua.
Ñoha'ãngápe niko Máxima Lugo ha'ehína Roque Centurión Miranda ha Julio Correa remimbo'ekue. Correa ndive oike omba'apo ñoha'ãngápe 1943 guive. 1959-pe ojapo ñoha'ãnga pukarãva Luis Alberto del Parana ndive; 1967-pe ojapókuri peteĩ ñoha'ãnga hérava “Un traje para Jesús”; 1969-pe, omba'apókuri “La leyenda del karáũ”me, Roque Sánchez ñesãmbyhy rupive; ary 1973-pe ojapókuri “La comisaría” ha 1977-pe ojapókuri opaichagua ñoha'ãnga Los Compadres: Alvarez Blanco – Rojas Doria atyha ndive. Avei omba'apo ta'ãngambyrýpe. Upépe ojapókuri ñoha'ãnga
Omotenonde ha omoñepyrũ pe ñoha'ãnga okára. Máxima Lugo niko upe oipepirũva'ekue José Ka'ípe (Teodosio Ayala Ferreira) ojapo haĝua hikuái pe ñoha'ãnga okára. Hendive ha Dora del Cerro ndive, ary 1962 guive, oikundahákuri ñane retã tuichakue javeve oikuaaukávo José L. Melgarejo rembiapokue porãita; ha upéicha omoñepyrũ hikuái upe ñoha'ãnga aty hérava “Teatro Popular Ymaguare”.
Tito Chamorro ohenóikuri chupe omba'apo haĝua “La clase de órgano”-pe, oisãmbyhýva Juan Carlos Maneglia. Upéva oĩkuri umi hembiapo paha apytépe. Hekove pukukuépe ohayhu ha omomba'eguasu opaite hembiapo ha ñoha'ãnga ojapóva. Oiko opavave hapicha mba'apohára pehẽnguéramo, ha upéicha avei, hekove potĩ, kuñaháicha, opytáma techapyrãrõ opavave ñane retãyguápe ĝuarã. 13 ary oguereko guive he'i ñe'ẽpoty, ojapo avei ñoha'ãnga, omba'apókuri pukoekuérape ha avei opurahéi. Ombosako'i ha omoheñoi Revista Folklórica Femenina, oĩjepe hetaiterei vy'aguasúpe ha avei heta tekora'ã jehechaukápe.
Máxima Lugo ñanderejákuri ára 21 jasypo ary 1991-pe.
...
Ahechakuaávo Marlene Sosa Lugo-pe, Máxima Lugo membykuña, isýicha, ohayhu añetéva Paraguay reko ha Guarani ñe'ẽ [1].

%%%

26 jasyrundy ojegueromandu'a ñane retãme Marandu'asãihára Ára, upe árape, ary 1845-pe, oĩrõguare ñane retã ruvichárõ Carlos Antonio López Ynsfrán, osẽ'ypýkuri yvytu pepóre kuatiahaipyre “El Paraguayo Independiente”.
Ary 1844-pe, Motenondehára Carlos Antonio López Ynsfrán oikuaaka vokoiete hoyita ñane retãme peteĩ kuatiahai'apoha renda. 1845-pe, peteĩ ku'ekavoña kuatiahai'aporãgui, ogueruva'ekue Río de Janeiro-gui tembikuaajára Juan A. Gelly; osẽ'ypýkuri “El Paraguayo Independiente”. Upe kuatiahaipyre hi'are 26 jasyrundy 1845 guive 18 jasyporundy 1852 meve; ha osẽkuri ára resáre omoherakuãvo Paraguái retã rekosãso. Ohai upépe ñane retã ruvicha Carlos A. López. Osẽjepékuri 118 kuatiahaipyre.
Iporã avei ñamombe'u ñane retãme jarekoha peteĩ aty hérava Paraguái Marandu'asãihára Aty (SPP), heñoiva'ekue 23 jasypoteĩ 1979-me; ha omba'apóva oipysysyrõ ha omoirũ hagua mayma marandu'asãihárape hembiapópe anítei avave ojahéi térã omosẽrei ichupe imba'apohágui; avei heñói ombokatupyryvévo opavave marandu'asãihára. Pe aty oñangareko marandu rekosãsóre ha omba'apo akóinte ñane retã oiko haĝua tekosãso, py'aguapy ha tekojojápe.
Marandu'asãihára Pamba'engatu
Pe mba'e tuichavéva orekóva marandu'asãihára niko pe tekopotĩ. Omboguapy jave héra peteĩ mba'ehaíre ha upe tembiapo noiporãirõ pe tekopotĩ ogue'imi ichugui.
Oipysyrõ'arã huvicha renondépe pe aravo oikotevévã ohai haĝua hekopete ha avei oipysyrõ'arã pe pa'ũ hembiapo oikotevévã marandumyasãime.
Peteĩ ta'ãnga ojepurúva oñemyesakã haĝua ha, amo hapópe, nomyesakãiva upe marandu, ndaijái'arã marandukuaa rekokatúpe.
Oñemba'apokuaa'arã atyhápe. Peteĩ haihakoty niko peteĩ tendakuaaverã opavave oikuaakahápe hapichápe umi mba'e pyahu ojuhúva ha avei mba'e nosẽporãiva.
Ndojehaíri'arã peteĩ mba'e ojekuaaporã'ỹvagui; ha noñemyasãiva'erã marandu ojekuaaporã'ỹva.
Marandu'asãihára omba'apo'arã orekohápe marandu'ypy ipópe; avei, ohesa'ỹijo'arã ñavõ mba'e oipurútava, ha oipuru'arã hekopete ñavõ ñe'ẽ oipurúva ijehaípe. #Marandu'asãihára ndohejáiva'erã avave oipuru hembiapo mba'e rekomarã ojehupyty haĝua térã pokarẽ rehehápe.
Akóinte ojepuru'arã ñe'ẽ hekopete, hendaitépe ha hesakãva. Opaite mba'e ja'ekuaáva pa ñe'ẽme ja'ekuaa avei porundy térã pokõi ñe'ẽme.
Ko tembiapópe hasy jahupyty haĝua marandu karaku ha ñepyrũha. Avei hasy ñamombe'u haĝua hekoitépe peteĩ marandu. Araka'eve ndojehaíri'arã peteĩ marandu nahesakãmo'ãirõ, ndaheko'añetemo'ãirõ ha omoñe'ẽva noikũmbymo'ãirõ pe marandu. Marandu ndaha'éi jajerovu haĝua.
Akóinte oĩ'arã mandu'ápe marandukuaa ha'eha peteĩ mba'e'apo jekupytyrã. Marandu'asãihára oñemoĩ'arã ambuéva pyporépe, oikũmbývo ambuévape. Ha, heta jey, oikova'erã ambuévarõ.
Santiago Leguizamón aramano
26 jasyrundy 1991-me, Marandu'asãihára Árape, ojejukákuri Táva Pedro Juan Caballero, Paraguái retãme, marandu'asãihára Santiago Leguizamón. Irundy ava Brasil-ygua hekomarãva, oity chupe ñuháme ha ojuka hikuái ichupe pe tape héra “yvy ijara'ỹva”-pe. Oje'e Santiago Leguizamón ojejukahague oikógui omombe'u Pukoe Mburukuja rupive, mba'e vaieta ojapóva umi pokarẽ oikóva Pedro Juan ha mboypýri Táva Ponta Porãme.
21 mbokara'ỹi ojasuru hetére. 14 tapicha ojejoko ha oñemoinge ka'irãime oje'égui ha'ekuéra ojukahague Santiago-pe; ha upéikatu ojepoipaite chuguikuéra ndikatúigui ojehechauka ha'ekuéra ojapohague pe mba'e vaiete. 2002-me, Santiago kuatiakuéra oĩva Tekojoja Rógape oñembohyru ha pe jeporeka añeteguáre oĝuahẽ ijapýpe ha oparei.
Santiago Leguizamón heñóikuri Villa Hayes, Paraguáipe, ára 26 jasyapy 1950-pe. Omano oreko javérõ 41 ary. Omendáva ha oreko irundy ñemoñare. Ojejuka javérõ ha'ékuri Pukoe Mburukuja jára ha sãmbyhyhára, Táva Pedro Juan Caballlero-pe.

%%%

Civilización maya oñepyrũraka'e ary 600 ha 400 Kirito o'a mboyve, yvy ka'aguy ojepysohápe ko'áĝa Guatemala, Belice ha México yvy pehẽmíme. Jepéramo oikove ou peve español-kuéra siglo XVI, ohupyty ru'ã siglo 200 ha 900 Kirito o'a rire. Ojoavývo Teotihuacán ndive, maya-kuéra nomoñepyrũi estructura política unificada, katu omoñepyrũ heta ciudades-estado oguerekóva cultura peteĩchaite. Tembiapojegua, mba'ekuaaita ha arquitectura monumental ojapo chuguikuéra táva itenondevéva heta mba'épe America-pe. Siglo 600 Kirito o'a mboyve, yvy yguy gotyogua pya'e oñembotavaygua heta. Upe tenda ijatyhápe ñemitỹhára, oikotevẽ cacique rehe siglo 400 Kirito o'a mboyve. Péicha tenda ojehecharamovéva apytépe oĩ: El Mirador, Tikal, Cerros, Becan ha Dzibilchaltun, ojeikuaáva tenda ceremonia rehegua, ijatyhápe avei hetaiterei tavayguakuéra. Oñemopu'ã templos tuichaicha ha plaza tuichatuicha ohechauka haĝua pu'aka tendotakuéra maya rehegua.
Ñai'ũ rembiapojegua ha ambue arte, mba'apoharakuéra rembiapo ojojoguapaite peteĩcha opa hendápe.
Umi cacique maya-kuéra oñoipytyvõmbaite economía-pe ha ambue atygua ndive yvy yvategua Guatemala ndive Costa Pacífico, Izapa ha Kaminaljuyú. Opaite culturas apytégui, maya-kuéra ojepokuaa ojapóvo esculpir estelas ohejávo mba'erechaukaha umi tembiapo poravopyre oikóva itavakuérape. Upéima tendotakuéra ojapouka grabado de estelas orekóva inscripciones omombe'úva ipu'akakue, oñembotuichávo ijypypykuéra ha omombe'úvo conquista rehegua. Arange maya-kuéra ojojogua arange europa-ygua ndive. Upévare cultura maya rehegua ojeikuaa pora ha hekoitépe.
Siglo 250 ha 300 Kirito o'a mboyve, maya-kuéra ohupyty tenonde yvatevéva.
Heta mba'apoharakuéra ikatupyrýva ojuhu hembiaporã umi táva maya-kuera rupi, taha'e arquitectos, tejedores, alfareros, miniaturistas, artesanos de adornos de pluma, canteros ha escultores. Maya-kuéra ojapokuaa arte ha arquitectura poravopyre ha avei heta mba'ekuaaita, astronomía ha matemática rehegua. Omopu'ã complejos ceremoniales ndetuichapa jepéva, pirámides escalonadas kakuaáva itágui apopyre heta tupãme ĝuarã, avei palacios, plazas, observatorios astronómicos ha manga ñembosarái oiko jave competiciones sagradas upépe ojejapóva. Maya-kuéra ojapo arange poravopyre sistema jeroglífico hasynungáva.
Tenda peteĩha maya-kuérape ĝuarã ha'ekuri Tikal, oñemopyendáva ka'aguy oĩhápe Petén, Guatamala-pe. Tikal ha'e upe táva itenondevéva, heta mba'e oipytyvõ upevarã. Oñemohendahápe yvy iporãiterei ñemitỹrã, avei posición militar estratégica, péicha rupi oikuaa hikuái tráficos comercial, umíva apytépe cacao rehegua. Tikal ha'e avei, óga jeroviarã ha ombojokupytýva Kaminaljuyú ndive, yvy ijyvateha gotyo, ha avei aty itenondevéva ndive Teotihuacán. Ikatu voi upe jokupyty oiko oĩ haguére ijapytépe omendáva ojuehe térã tembiapo rupive.
Oñepyrũrõguare siglo VI heta tavakuéra ombohovake Tikal pu'akápe, umi oikóva yvy gotyo. Ary 592-me oisambyhýva táva hérava Caracol, oĩhápe ko'áĝa Belice, oiko ñorãirõ ha osẽ porãite hikuái Tikal rovake. Omotenondéva Tikal ho'a ipoguypekuéra ha ojejuka peteĩ sacrificio ritual-pe, ha heta monumentos oĩva'ekue plaza-kuérape ojeitypa. Caracol okakuaa tuichaháicha siglo VIII peve. Upe aja, Tikal poguáva oikovéva omopu'ã peteĩ estado pyahu Dos Pilas ha Aguateca ha ipahápe oñemomba'e Petén rehe oĩva Sur gotyo. Opakuévo periodo clásico ary 600 ha 900 Kirito o'a rire. Avakuéra oikóva upépe katuete hetakuépe oĩ diez millones rupi. Upérõ, civilización maya-pe ojehu peteĩ mba'evai ndojeikuaáiva mba'e térã moõgui ou. Ary 800 ha 900-pe tembiapo escultórica ha arquitectónica opa. Heta tavakuéra ojeheja ha opyta rei ha oikóva ipype opa ohóvo.
Umi iñarandúva tembiasakuépe, he'i hetáichagua mba'erepa ikatúne oikokuri upéva, colapso oje'eha castellano-pe, superpoblación, epidemias, guerras ha deterioro medioambiental, upéva omomichĩ jey ñemitỹngue rehegua. Ikatu voi upéva iñambue tavakuéra rupi.
Oiko rire colapso umi táva oĩ yvy yguy gotyoguápe, civilización maya pu'aka ova región septentrionales de la península de Yucatán, umí táva apytégui ikatu ja'e: Chichén Itzá, Uxmal y Cobá. Siglo X-pe pueblo tolteca oúva norte de México-gui ova upépe oñemomba'évo ko yvýre, ha cultura maya iñambue ijepokuaápe, arte ha ijerovia toltecas rehegua. Tolteca-kuéra ha'e peteĩ táva avakuéra ñorãirõhára ha ñemuharakuéra ha upérõ mayas oñembopirapire heta ha upekuévo ipu'akave. Oĝuahẽvo ary 1000 ha 1250, Chichén Itzá ha'e upe táva ipu'akavéva upe región-pe ha chupe oñeme'ẽ tributo ambue táva oĩva ijeréregui.
Ary 1250 rupi Chichén Itzá ojehekýi pu'akágui, itenonde hese ciudad-estado Mayapán. Ko tenda fuerte-pe, mbohapy linajes aristocráticos omopyenda unidad estatal región Península Yucatán-pegua. Siglo XV mbyte rupi ko ñomoirũ oñemboja'o haimete 12 miniestados-pe imbaretéva ojoapytépe. Kóicha oĩ ko tenda español-kuéra oĝuahẽ jave Yucatán-pe ary 1517-me.
***
Ohai Guaraníme Matilde Galeano - Matricula N' 979

%%%

Ára 1 jasypo niko Mba'apohára Ára ha oñemomorã haimete opaite tetãme ko yvy ape ári.
Ko ára ojeporavókuri 1889, París, Francia-pe, oikórõguare peteĩ Mba'apohára Ava'atyrekoguáva Amandaje, ojegueromandu'ávo umi mba'apohára ojejukava'ekue Chicago, Estados Unidos-pe, ojerurehaguére poapy aravo omba'apo haĝua, ára ha ára, imba'apohápe. Upérõ umi mba'apohára omotenondékuri peteĩ mba'apo'ỹ tuicháva oñepyrũva'ekue ára 1 jasypo 1886-pe; ha upévare ojeporavókuri 1 jasypo Mba'apohára Árarõ.
Mba'apoharakuéra rembijerure tuichavéva niko pe, ára ha ára, oñemba'apo haĝua 8 aravo añónte; oñemoañetévo pe temiandu roky porãite he'íva “poapy aravo mba'aporã, poapy aravo képe ĝuarã ha poapy aravo ogapýpe ĝuarã”. Upérõ oĩva'ekue tapicha omba'apóva 18 aravo hamba'e ha hekorembiguáimava ỹramo katu ohupyty chupekuéra pe virupe'a tuicha tuicháva. Ary 1886-pe, karai Andrew Johnson, EEUU retã ruvicha; omboguapy kuatiáre mba'apohárakuéra omba'apova'erãha 8 aravo añónte ñavõ ára.

%%%

Peteĩ Mbo'ehára Amandajépe oikova'ekue Táva Paraguaýpe, Paraguái Retãme; ary 1915-pe, oñeĝuahẽkuri peteĩ ñe'ẽme ha ojeporavo 30 jasyrundy Mbo'ehára Árarõ, opaite mba'apohára ára mboyve.
Upe árape, oñemomorãvo Mbo'ehára Ára, oñemomorã avei upe hembiapokue tuichaitéva. Jaikuaaháicha Mbo'eharakuéra rembiapo rupive jaguereko ñane retãme heta tapicha iñarandu ha ikatupyryrasáva, ára ha ára omongakuaa ha omotenondéva ñane retã teko porãve rekávo. Ñane retãme jaguereko heta mbo'ehára ohejámava héra mandu'arãme, hembiapo porãitáre. Umíva apytépe jareko ko'ãvape: Delfín Chamorro, Pedro Escalada, Ramón Indalecio Cardozo, Inocencio Lezcano, Adela Speratti ha Celsa Speratti, Asunción Escalada ha ambuéva.

%%%

Mbyjajerety Kuarahy rehegua (Karaiñe'ẽ:Sistema Solar) ha'e peteĩ mbyjajerety Mborevi Rape Arapyvore rehegua, Mbyjajerety Kuarahy rehegua oĩ Yvy, Kuarahy, Jasy ha opa mbyjajere ojeréva ko mbyja Kuarahy, oĩ avei heta mbyja'e (jasy,fobos,deimos) ha heta Michĩ Mbyjajere (Seres - Haumea).[1][2]Mbyjajerety Kuarahy rehegua oguereko peteĩ mbyja ñónte, herava Kuarahy, ha oguereko 8 mbyjajerekuéra (Mekurio, Venus, Yvy, Márte, Júpiter, Saturno, Urano ha Netuno). Ymave oikeva'ekue ko atýpe Plutõ, ha ága katu ojehechakuaa ndaha'eiha petei yvagakundahára. Plutõ ha'e peteĩ michĩ mbyjajere, Ceres (Seres), Makemake, Haumea, ha Eris ha'e avei michĩ mbyjajerekuéra.[3]
Mbyjajerety Kuarahy rehegua oguereko avei heta tenda oĩva ambue yvágarete ojeréva Kuarahy, oĩ pe Mbyjaveve Ku'asã, Márte ha Húpiter mbytépe. Ha oĩ avei Kuiper Ku'asã, Netunomboypýri, ko'ã mokõi yvága ku'asã oguereko heta yvágarete, mbyjajere michĩ, Mbyjausuveve ha mbyjaveve.
Tembikuaa'aty rechaukaha
Yvágarete Mbyjajerety Kuarahy rehegua-pe
Kuarahy, Mbyjajerekuéra ha Jasykuéra
Kuarahy: Mbyja mimbi guasu, ijerére ojeréva yvy ha opa mbyja ha ohesapéva yvy ára ha ára, omoingovéva mymba, yvypóra, naña, yvyra ha oĩva guive yvy ári.[4]
Mekurio: Ha'e peteĩha mbyjajere pýpeve kuarahygua ha michĩve mbyjajere Mbyjajerety Kuarahy reheguape. Mekurio ndoguereko jasy ha oĩ heta pýpe kuarahygua.
Venus (Mbyja Ko'ẽ): Ha'e mokõi mbyjajere pýpeve kuarahygua. Venus ndoguereko jasy ha ndoguereko tekove, y, ha ambue mba'e ñeikotevẽva kove haĝua.
Yvy: Ha'e peteĩ Yvaga Tete ojeréva Kuarahy rehe petei Arype. Ha'e ñande Arapy guasu, opava jaikohápe.

Jasy: ko yvágarete ojeréva ñande planeta Yvy rehe. Ndaikatui jaikove jasype ndaipóri haguére y ha yvytu upépe.
Márte: Hína yvágarete opyta ñande planeta yvy'ykére. Ko'a yvágarete oguereko mokõi jasy ijerére hérava Fobos ha Deimos. Herava avei jasytata guasu.

Fobos: ko yvágarete ojeréva planeta Márte rehe. Ndaikatui jaikove Fobospe ndaipóri haguére y ha yvytu upépe.
Deimos: ko yvágarete ojeréva planeta Márte rehe. Ndaikatui jaikove Deimospe ndaipóri haguére y ha yvytu upépe.
Júpiter ha ijasykuéra: Ha'e poha mbyjajere pýpeva Kuarahygua. Oguereko 63 jasy ha heta mba'etĩ. Ha'e tuichave mbyjajere Mbyjajerety Kuarahy rehegua-pe.
Saturno ha ijasykuéra: Ha'e poteĩha mbyjajere pýpeva Kuarahygua. Oguereko heta jasy ha heta mba'etĩ. Ha'e mokõiha tuichave mbyjajere Mbyjajerety Kuarahy rehegua-pe. Oguereko heta kuãirũ avei.
Urano ha ijasykuéra: Ha'e pokõiha mbyjajere pýpeva Kuarahygua. Oguereko heta jasy ha heta mba'etĩ. Oguereko heta kuãirũ avei.
Neptuno ha ijasykuéra: Ha'e pohapyha mbyjajere pýpeva Kuarahygua. Oguereko 13 jasykuéra ha heta mba'etĩ. Oguereko heta kuãirũ avei.
Michĩ Mbyjajerekuéra
Mbyjajerety Kuarahy rehegua oguereko 5 Michĩ Mbyjajerekuéra.
Seres: Ha'e peteĩ Mbyjajere michĩ, oĩ Mbyjajerety Kuarahy rehegua. Giuseppe Piazzi ojuhuakue Seres pe 1 jasyteĩ, 1801-pe. Seres ndoguereko mbyja'e.
Plutõ: Ha'e peteĩ mbyjajere michĩ ojere kuarahy ha oĩ Mbyjajerety Kuarahy rehegua. Plutõ oguereko po mbyja'e: Karonte, Hidra, Nix, P4 ha P5. Clyde William Tombaugh ojuhuakue Plutõ pe 18 jasykõi, 1930-pe.
Haumea: Ha'e peteĩ mbyjajere michĩ ojere kuarahy ha oĩ Mbyjajerety Kuarahy rehegua. Oguereko mokõi mbyja'e: Hiʻiaka ha Namaka.
Makemake: Ha'e peteĩ mbyjajere michĩ ojere kuarahy ha oĩ Mbyjajerety Kuarahy rehegua. Makemake ndoguereko mbyja'e. Michael E. Brown ojuhuakue Makemake pe 31 jasyapy, 2005-pe.
Eris: Ha'e peteĩ mbyjajere michĩ ojere kuarahy ha oĩ Mbyjajerety Kuarahy rehegua. Eris oguereko peteĩ mbyja'e ñónte herava Disnomia. Eris ha'e tuichave mbyjajere michĩ oĩ yvága. Michael Brown, Chad Trujillo, ha David Lincoln Rabinowitz ojuhuakue Eris pe 8 jasyteĩ, 2005-pe.
Ambue Yvágarete
Tataveve: Mbyjajerety Kuarahy rehegua oguereko heta tataveve Oort Arai rehegua.[5]
Yvágarete Netunomboypýri: Ha'e opa yvágarete oĩ upépeve Neptunogua. (Oort Arai)
Mbyjaveve Ku'asã: Ha'e peteĩ mbyjaveve aty oĩ yvágape.[6]
Mbyjajerekuéra
Mbyja'ekuéra ha Mbyjajere Kuãirũnguéra
Mbyja'e, herava avei "jasy", ha'e peteĩ yvágahete guasu ojere peteĩ mbyjamýi, pe mbyja'e ha'e ikatu yvágarete michĩ Mbyjaveve Ku'asã pegua, Fobosicha ha Deimosicha ha ambue mbyja'e Mbyjajere Mba'etĩva pegua, ha yvágarete michĩ Kuiper Ku'asã pegua, Tritõnáicha, Netunopegua, térã ko mbyja'e ojapova ikatu imbyjajere pegua, ñande Jasyaicha, Ñande Yvy pegua. Pe Mbyjajerekuéra Mba'etĩva oguereko yvyku'i ha yrypy'a'i oveve ijére, ko mba'eku'i herava Mbyjajere Ku'asã, Satuyno oguereko heta ku'asã herakua.
Yvagarete michĩve
Ko yvagarete michĩ herava "Yvagarete michĩve Mbyjajerety Kuarahy pegua" ha'e heta yvagarete oĩ ñande mbyjajeretype: pe mbyjavevekuéra, pe yvágaretekuéra Netunomboypýri, pe mbyjausuvevekuéra ha ambueva michĩva.
Mbyjavevekuéra
Mbyjaveve ha'e michĩve mbyjajerere, ko yvágarete ha'e yvy'aicha ha oĩ mante Márte ha Húpiter mbytépe, ha oguerekova kuarepoti ha yrypy'a. Ko yvagarenda herava Mbyjaveve Ku'asã. Ko yvagarenda oguereko peteĩ mbyjajere michĩ herava Seres, ko mbyjajere ojoguava peteĩ mbyjaveve, viña, ndoha'eva mbyjaveve. Umi mbyjaveve ojeré ambue mbyjaveve guasuva, ha oĩ avei ambue mbyjaveve ojereva mbyjajere aveiva.
Mbyjausuveverusu
Mbyjausuveverusu, herava avei Sentauro, ha'e yvágarete mbyjausuveveaicha ojeréva Kuarahy ha oĩ Húpiter ha Netuno mbytépe, ha'eva tuichava mbyjausuvevere. Peteĩha mbyjausuveverusu topapyre herava Kirõ (Quiron), ojogua mbyjaveve ha ojogua mbyjausuveve, ha ko'ãga Kirõ omohendapyrejey ha omohendava mbyjausuvevere.[7]
Mbyjausuveverusu tuichaveva ha'e 10199 Chariklo, oguereko 250 km mbytéhasaha. [8]
Yvágarete Netunomboypýri
Yvágarete Netunomboypýri ha'e yvágarete yrypy'arekova ha ojere Kuarahy amoveva Netuno ijere, ha ojogua mbyjausuveverusu. Ko mbyjajere michĩ herava Plutõ ha Eris oĩ ko yvágarendape.
Peteĩha yvágarete Netunomboypýri ha'e topapyre ary 1992.

%%%

Nelson Antonio Haedo Valdez niko heñóikuri táva San Joaquín, tetãpehẽ Ka'aguasu, Paraguái retãme; ára 28 jasypateĩ ary 1983-pe. Itúva héra Antonio Haedo ha isýkatu Silva Valdez de Haedo. Nelson omendákuri Martynka Mescheder rehe ha oguereko hikuái mokõi mitã: Nelson Samuel ha Noemí Beata. Imitã guive oikosékuri vakapipopora'ãhárarõ. Mitã'i okaraygua hekópe, Nelson okakuaa hogaygua ndive, mborayhu pa'ũme. Oñepyrũkuri oha'ã vakapipopo (manga) Paraguaýpe, Tembetarýpe. Nelson omombe'újepi heta ohasa'asyhague ourõguare Paraguaýpe ha okehájepi Tembetary apykajere guýpe.
Ary 2001 opa mboyve, Nelson Haedo oho Alemania retãme oha'ãhaĝuáicha Werder Bremen-pe. Hesãi ha oñangarekoporãgui hetére ohasaporãmbaite umi temira'ã oñemoĩva'ekue chupe ha upehaguére omboguapy heraguapy kuatiáre ha opytáma katu Werder Bremen-pe. Ary 2003 guive oha'ãmakuri Alemania ñeha'ãru'ã guasúpe. Ary 2006-pe, Nelson Haedo ohasákuri oha'ã Borussia Dortmund-pe. Upépe oĩrõguare ohechauka opavavépe ikatupyryha ha pya'évoi héra oñepyrũ herakuã mbarete ko yvy ape ári.
Paraguái atyha poravopyre ndive Nelson Haedo Valdez oha'ãkuri Arapygua Ñeha'ãru'ã, oikova'ekue Alemania-pe, ary 2006-pe; ha upéicha avei, ary 2010-pe, oha'ãkuri Arapygua Ñeha'ãru'ã, oikova'ekue Sudáfrica-pe. Avei, Paraguay atyha poravopyre rupi oha'ãkuri Amérika Ñeha'ãru'ã oikova'ekue Venezuela-pe, ary 2007-pe; ha ko'áĝa, ary 2011, oha'ã Amérika Ñeha'ãru'ã oikóva Argentina retãme.
Opa rire Arapygua Ñeha'ãru'ã oikova'ekue Sudáfrica-pe, ary 2010-pe, Nelson Haedo Valdez oho España-pe ha upépe oha'ã ko'aĝaite peve Hércules CF-pe. Upépe oñepyrũkuri oha'ã ára 11 jasyporundy ary 2010-pe ha omoinge mokõi jey Barcelona rehe ha omona yvýre Barza-pe, hógape: Camp Nou-pe.
...
Remoñe'ẽsérõ: “NELSON HAEDO DIJO: YO SOY GUARANGO Y ESTOY ORGULLOSO DE ESO”; ehesakutu ko'ápe
Ko'ápe Nelson Haedo oñe'ẽ Guaraníme
Rehechasérõ “Nelson Haedo Valdez goleador con el Hércules”; ehesakutu ko'ápe
Rehendusérõ purahéi ojejapova'ekue Nelson Haedo-pe; ehesakutu ko'ápe

%%%

Ricardo Eliécer Neftalí Reyes Basoalto, upéi ojeherova'ekue Pablo Neruda, heñoi'akue Parral, Chile-pe; ára 12 jasypokõi ary 1904-pe; itúva herava'ekue José del Carmen Reyes Morales ha omba'apo mba'yjuápe; isýkatu Rosa Basoalto Opazo, mbo'ehára, omanova'ekue Neruda heñói riremínte.
Ary 1906-pe ova Temuco-pe. Upépe itúva omendajeýkuri Trinidad Candia Marverde-re. Neruda imandu'a ko isy'angáre umi iñe'ẽpotýpe ha hero ichupe mamadre.Upépe ha'e oñemoarandúkuri Liceo de Hombres-pe ha avei omoherakuã umi iñe'ẽpoty tenondere kuatiahaipyre La Mañana-pe. Ary 1919-pe hembiapo hérava “Nocturno ideal” osẽ tenda mbohapyhápe Juegos Florales de Maule-pe.
Ary 1921-pe oho oiko Táva Santiago-pe ha oñemoarandu Francés Mbo'ekuaakatúpe, Chile Mbo'ehaovusúpe. Upépe, iñe'ẽpoty “La canción de fiesta” osẽ tenda peteĩháme Fiesta de la Primavera-pe. Ary 1923-pe onohẽ yvytu pepóre hembiapo hérava “Crepusculario” ha opavavénte omomba'eguasúva.
Ary 1924-pe, Editorial Nascimento rupive, hembiapo hérava “Veinte poemas de amor y una canción desesperada” ohechákuri ara resa. Upéi, ary 1926-pe, onohẽkuri mbohapy aranduka: “El habitante y su esperanza”, “Anillos” ha “Tentativa del hombre infinito”.
Ary 1927 oiko ichugui Tetã Remimondo ha oho, ñepyrũrãme, Birmania-pe. Upéicha, ou ha ohohápe, oikuaajepe Federico García Lorca ha Rafael Alberti-pe. Ary 1945-pe ohupyty pe mba'e guasuete hérava Premio Nacional ñe'ẽporãhaipyre rehegua. Ary 1950-pe onohẽ yvytu pepóre hembiapo hérava “Canto general”, ha uperiregua “Los versos del capitán” (1952); “Las uvas y el viento” ha “Odas elementales” (1954); ha “Estravagario” (1958). Ary 1971 ohupyty ambue mba'e tuichavéva hérava Premio Nobel ñe'ẽporãhaipyre rehegua. Omanoriréma oñenohẽkuri, ary 1974-pe, hembiasakue hérava “Confieso que he vivido”.
Ojeheýikuri Santiago de Chile-pe, ára 23 jasyporundy ary 1983-pe.

%%%

Ko Pantanal ha'e pe tuichavéva te'õ rehegua arapýpe, ha oĩ yvy Brasil, Paraguay ha Bolivia mba'évape. Ha'e pe hérava gran delta interior ary jave ojupihápe y heta metros, oñuávo yvy tuichaiterei, upéi oguejyjeývo oheja peteĩ tenda iporãmbajepéva, oĩhçame guyra (aves), pira (peces), ypegua (anfibios), otyryrýva (reptiles) ha okambúva (mamíferos). Avei peteĩ tenda ijojaha'ỹva mayma tapicha ohoséva oiko upérupipe guarã.
Oguereko 150.000 km² en la cuenca alta del río Paraguay rupi.
Ko tenda ha'e América ryepýpe ojeguerohoryvéva tekoha natuyral ha cultural rupi.
Pe turismo fluvial ojeheróva ha'e peteĩ mba'e osẽva tenonde gotyo tetã Paraguáipe. Oĩma umi crucero iporãmbajepéva ha ygakuéra ohóva río Paraguay rehe, y yvate gotyo pantanal peve, oĩháme hechapyrã tekove rehegua ijojaha'ỹva.
Tembikuaa'aty rechaukaha
Fuerte Olimpo, puerta de entrada a pantanal
Tetã Paraguái guive, okẽ jeikeha pantanal peve ha'e táva Fuerte Olimpo, opytáva asu gotyo río Paraguay rembe'ýgui, ojahápe tetã Brasil rehe. Oñeguahẽ yvy rupi, tape Transchaco (tape hũ) ha avei ijyvyreiha; y rupi katu lancha, yga térã crucero rupive, ha avei ikatu reguahẽ yvate rupi, mba'yruvevépe, Fuerte Olimpo oguereko rupi mba'yruveve guejyha.
Fuerte Olimpo ha'e peteĩ táva hembiasakue iporãva ojeikuaa ha avei techapyrã tekoha rehegua (recursos naturales particulares). Opa ára ha opa jave pe paisaje ome'ẽ mba'e jehechapyrã ijojaha'ỹva, oĩ mbohapy yvyty ojoykére hérava “Tres Hermanos”, opu'ãva Fuerte Olimpo mbytetépe, ijerére katu oĩ ava rekoha, ãva ha'e horýva ha imba'eporãva.
Pe “yvyty mbyte pegua” oguereko peteĩ jupiha oĩháme 535 pyrũha ha 10 estaciones de interpretación ambiental. Hi'áriete oĩ ma'ẽha ojekuaahápe pe pantanal Nabileque ha pe Sierra de Bodoquena.
Peteĩ colina yvate ári ojejapo pe fuerte Borbón, ary 1792 jave umi España-gua rupi, oñemombarete haguã hikuái umi Bandeirantes portugueses oike jave ko tenda rupi. Pe fortificación ojejapo itágui ha oĩ pe tenda ijyvstevehápe, ha'etéva peteĩ óga juru ysyry ha pe bahía ári.
Ambue colina yvate ári, oĩ pe catedral de María Auxiliadora, ojejapóva ita tendaguágui, ohevháva pe ysyryguasu ha y kue, lancha ha ygakuéra ohasáva.
Umi campana oguerekóva ojejapo tetã Italia-pe ha aravopapaha (reloj) ojegueru Alemania-gui. Pe aravo papaha ohechauka upépe aravokuéra térã ára mbegueveha ohasa pe tendápe.
Ikatu avei ojeho pe táva ypykue Ishir mba'évape hérava “Virgen Santísima”, upépe ikatu gueteri rehecha pe Shaman hérava, opurahéi jave. Ko'ã ypykue ojapo, ombo'e haguéicha chupekuéra hapicha ymave guare, artesanía yvyrágui, tague ha yvyra pire rehegua, iporãitereíva.
Un paseo por el río Paraguay
Ýre jeho lancha téra ygápe ha'e peteĩ mba'e ijojaha'ỹva ikatuhápe rehechapaite opaichagua hechapyrã oĩva pe tendáre, yvyra térã mymbakuéra rehegua; umi palma ha yvyty tenda pegua.
Ko pantanal ha'e yvy iporãva pe ojeheróva safari fotográfico rehe guarã, hetaiterei oĩ rupi techapyrã, oĩ avei mymba saite opaichagua, ãva apytépe ikatu jahecha: yacare, carpincho, boa, nutria ha po especie ka'i monos. Avei oĩ mymba upépe año rejuhútava, iguanas, ardillas ha arira'i nutria gigante.
Guyrakuéra rehegua avei oĩ opaichagua. Ko río Paraguay imarangatu umi pirakutuha ndive oguereko rupi heta ha opaichagua pira ipype, oje'e oĩha 120 especie rupi. Ikatu reipuru hepýre lancha pirakuturã térã reho haguã ýre rehechaségui mba'eporãita tenda rehegua.
Peteĩ tenda iporãva ikatuhápe ojeho ha'e isla Margarita, opytáva ysyryguasu Paraguay mbytépe, pe colonia Carmelo Peralta (Paraguái) ha Porto Murtinho (Brasil) pa'ũme.
Ambue tenda pantanal pegua ha'e Bahía Negra, pe puerto oĩva yvateteve tetã Paraguáipe, ikatuhápe rejuhu pe refugio biológico “Tres Gigante”, fundación Guyra Paraguay mba'éva. Ysyry yvate gotyo ikatu rehecha pe Hito Tripartito, ojeihápe ojuehegui mbohapy tetã: Paraguái Brasil ha Bolivia.
Paraísos de aves
Ko pantanal paraguayo ha'e oguerekóva tuicha mba'e oñangarekóvo umi guyrakuéra rekoháre. Tuyuyu, garza , pato, cigũeña, mbigua, martín pescador ha ambue. Ojeikua oĩha 354 especies ko tendápe.
Avei 50% guyrakuéra rehegua tetã Paraguái pegua oĩ ko tendápe, hérava pantanal, ko'ã 354 especies apytépe, 71 ha'e oguerekóva iñakãhári ikatúva opa arapýgui rehegua, ha ko'ápe ikatu gueteri ojehecha hekohateépe.
Momentos especiales
Techaramo teko rehegua, árapytu iky'a'ỹva, guyerakuéra jehecha ovevekuéva ha'e umi mba'e ikatu'ỹva ñahesa'ỹijo. Ambue mba'e ikatu'ỹva reheja ha'e pe ta'anga rehegua (fotos); pe mbigua oveve jave, kuarahy oikekuévo pe Chaco ára rehegua. Ka'arukuéra pantanal pegua ha'e pa'ũ ikatuve'ỹmava nderesarái.
Cómo se llega a Fuerte Olimpo
Vía terrestre
Tape Transchaco rupi (tape hũ) cruce pioneros (409 km yvyrei) peve, pépe oĩ peteĩ tape ivyreíva Fuerte Olimpo peve, (361 km) 770 km ipukukue.
Ambue henda rupi Paraguay-Loma Plata (444 km tape hũ) ha upéi Loma Plata-Fuerte Olimpo (333 km yvyrei) 777 km ipukukue.
Vía fluvial
Táva Concepción guive, araapy oguahẽvo, 11 aravo jave, osẽ pe lancha Aquidaban hérava. Hápe oñepyrũ táva Concepción guive Bahía Negra peve, ojevyjey arapoteĩ jave, 20 aravo rupi.
Pe crucero Paraguay oguereko jeho pantanal paraguayo-pe (Concepción-Fuerte Olimpo –Concepción).
Vía aérea
Oguereko peteĩ mba'yruveve guejyha (pista de aterrizaje) ha'éva umi mba'yruveve'ivépe guarã ikatúva ojeipuru hepýre tetãme.
Referencias
Rhett A. Butler. Pantanal, the world's largest wetland, disappearing finds new report. mongabay.com. Consultado el 10 enero 2006.
The World's largest wetland. Consultado el 21 enero 2008.
Susan Mcgrath, foto Joel Sartore, Brazil's Wild Wet, National Geographic Magazine, agosto 2005

%%%

Paraguái Retã Ára Sãso - 14 jasypo.
Hasypeve, 14 jasypo 1811 jave iñapysẽ pe ñemongu'e guasu omoakãva Pedro Juan Caballero ha omosãsova'ekue Paraguáipe España poguýgui. Velasco, Juan Valeriano Zaballos, José Gaspar Rodríguez de Francia ha Fulgencio Yegros ojepytaso hikuái Pedro Juan Caballero ndive.
Ára 25 jasypateĩ 1842 jave, Tetãrerekuára Mariano Roque Alonso ha Carlos Antonio López ohenói hikuái peteĩ Amandajépe, omboajeva'ekue heta mba'e, umíva apytépe ombojo'a ñane retã rekosãso, avei ojeporavo ha oñemboguapy léipe máva máva ñane retã rechaukaha, ava rekosãso heko'ypy guive ha Tekojoja Rekovoña. Tekosãso Kuatiapyre. Pe kuatiapyre he'i iñe'ẽrenondeguápe: “Ko ore ñemboheko'año ha rekosãso niko mba'eguasuete ha ndahekotapykuéiva 30 ary pukukue javeve. Umi ary ohasava'ekuépe ha Paraguái retã ojehekýi guive -heta jehasa asy rire- España poguýgui tapiaite ĝuarãma; avei ojehekýi taha'eha'éva pytagua retã hekombaretesevéva poguýgui”.
Pe kuatiapyre oreko pokõi vore he'íva, ñemombykýpe.
“Paraguái Retã - La Plata rekohápe- ha'éma tapiaite ĝuarã peteĩ avaretã isãso ha oñemboheko'añóva opavavete pytagua retã hekombaretesevéva poguýgui.
Mokõiha: Araka'eve ndaha'emo'ãvéima peteĩ ava térã tekove'oñopehenguéva mba'e.
Mbohapyha: Ko'a guive ojeporavóva Tetã Ruvichárõ tapiaite oñe'ẽme'ẽva'erã Amandajépe, akóinte oipysyrõ ha oñangarekotaha ñane retã reko'año ha rekosãsóre. Kóva ndojapóirõ tuvichakuéra, ndikatumo'ãi oisãmbyhy Paraguáy Retã. Ko'ápe ndaijái Paraguái Retã ruvicha aĝagua ha'ekuéra oñe'ẽme'ẽhaguérema ko kuatiapyre oñemboajévo.
Irundyha: umi guarini, tetãygua ha tupãoygua oñe'ẽme'ẽta hikuái ko kuatiapyre oñemboaje rire.
Poha: Avavépe noñeme'ẽmo'ãi imba'aporã upe mboyve noñe'ẽme'ẽirõ kuatiapyrépe he'iháicha.
Poteĩha: Tetã Ruvichakuéra oikuaaukáta ko jehaipyre umi tetã ñande jereguávape ha Argentina Tetã'aty Ruvichápe, ha upéi oikuaaukajeyva'erã hembiapokue ko amandajépe…”.
Sãsoguigua Ñe'ẽme'ẽ. Upérõ -oñe'ẽme'ẽ haĝua- tetãygua ijatypaiteva'erãkuri hekohápe. Péicha, Paraguaýpe, opavavete (guarini, tetãygua ha tupãoygua) oñe'ẽme'ẽkuri Tendota Ogavusúpe, 6 aravo, ára 25 jasypakõi 1842 pyhareve javérõ. Uperire, Paraguay tavaygua oñe'ẽme'ẽkuri Táva Rerekua renondépe. Ambue tavakuérape katu oñe'ẽme'ẽkuri hikuái tekojojahára téra mburuvicha renondépe, ha ãva -upe mboyve- oñe'ẽme'ẽraẽva'erãkuri peteĩ tekohaygua poravopyre renondépe. Ha péicha, 25 jasypakõi 1842 jave, Paraguáy Retã tuichakue javeve, ñande retãygua oñe'ẽme'ẽ ha ombo'ajejey Paraguáy Retã hekosãsoha.

%%%

Pedro Moliniers heñóikuri ára 29 jasypoteĩ ary 1936-pe, Zavala-kue, ko'áĝa hérava táva Fernando de la Mora.
Pedro Moliniers oikékuri mitãmbo'ehao itavaguápe ha omohu'ã imitãrusumbo'ehao Táva Paraguaýpe. Ary 1958-pe omohu'ã iñemoarandu ñoha'ãnga rehegua ha oiko ichugui ñoha'ãngahára. Upéi, ary 1975-pe oiko ichugui Guarani Ñe'ẽ Mbo'ekuaahára ha upéva ohupytýkuri ISL-pe, aty peteĩháme. Pedro Moliniers ombo'ejepékuri Guarani ñe'ẽ hetaiterei hendápe, umíva apytépe, Tavaguasu Mitãrusu Mbo'ehaópe, avei Instituto Superior de Lenguas, Idelguap, Escuela Municipal de Locución Radial ha Televisiva-pe.
Ary 1978-pe omoheñóikuri, hemimbo'ekuéra ndive, Guarani Ñe'ẽ ha Reko Aty Tavaguasu Mitãrusu Mbo'ehaópe ha ary 1985-pe omoakãkuri pe amandaje omoheñoiva'ekue GUARANI ÑE'Ẽ HA REKO ANAMANDAJE. Avei omoheñói ha heta ary omoakã Guarani Ñe'ẽ Mbo'ehára Aty ñane retãmegua.
Pedro Moliniers ohai mbohapy aranduka heta oipytyvõva mbo'eharakuérape: “Guarani peteĩha”, “Guarani mokõiha” ha “Guarani mbohapyha”. Avei ohai Guaraníme “Perurima rembihasakue” ha Modesto Romero Cueto ndive ombohasa Avañe'ẽme ha ohai “Jurumy'ỹi”, “Tetãygua resay”, “Paje”, “Pombéro Ra'y” ha “Aña rymba”. Omoheñói ha oisãmbyhýkuri Modesto Romero Cueto ndive ñoha'ãnga aty hérava “Moliniers-Romero Cueto” ha oñondive omyasãi ñoha'ãnga Guaraníme 35 ary rasami, ñane retã pukukue javeve.
Pedro Moliniers niko peteĩ mbo'ehára ojehecharamóva ha oñemomba'eguasúva ha ha'eva'ekue techapyrã heta Guarani ñe'ẽ mbo'ehárape ĝuara. Heta oñorairõkuri Guarani rayhupápe ha hatã ojepytasókuri ñane Avañe'ẽ ñemombaretépe.
Pedro Moliniers omanókuri ára 1 jasypakõi ary 1997-pe, táva Paraguaýpe.
***
Ohai: David Galeano Olivera [1]

%%%

CONFERENCIA GENERAL OPAETE TẼTA GUASU RETA IÑEMBOATI MBARAVIKI REGUA:
Oñemboati Ginebrape 7 araroi 1989, kuae jaeko 76 ñomboatima;
Oyapo reve mborookuai guasu tẽtaigua reta regua oyekuatia oĩ 1975 pevae jei rami;
Imaendua reve mborokuai guasu reta jei vaere. Jaeko:
Declaración Universal de Derechos Humanos (Tekove yvypora kuera maymayva derecho kuaaukaha), Pacto Internacional de Derechos Económicos, Sociales y Culturales, Pacto Internacional de Derechos Civiles y Políticos. Imaenduarevevi jeta mborookuai reta ñemomiri regua imiari vaere;
1957 guive jeta oyepoepi teko reta tẽtaigua reta peguarã opaete rupi. Kuae jeko pegua ikaviko oñembopiau mborookuai kuaere imiari vae;
Jupiko tẽtaigua reta oiko vaerã jeko rupi, jae reta oñangareko vaerã iye, omomirata vaerã iñee jare iporoguirovia, tẽta guasu ñavo japipe;
Jeta tẽta guasu japipe oiko vae, tẽtaigua reta ikaviãete yoguireko karai retagui jare mbaeti oyemboete jeko, imborookuai, jare mbae ikavigue guinoi vae;
Tẽtaigua reta jeta mbae ikavigue guinoi: jeko tee tee jare mborerekua, omboete kavi ivipo jare oiko ñovaicharo mbae reve ĩru tẽta ndive;
Kuae mborookuai oyapo vaerã, oñererokuavee kuae reta: Ñomboati opaete Tẽta Guasu Pegua (ONU), Ñomboati Ivimbaraviki jare Tembiu Pegua (FAO), Ñomboati Ñemboe, Aragua jare Teko Pegua, Ñomboati Opaete Tẽta Guasu Tekoroĩsa Pegua, jare Ñomboati Tẽtaigua Reta Pegua. Opaete kuae nomboati guasu reta jekuaeño oparaviki pãveta, kuae mborookuai oyeapo kavi vaerã;
Oyepoepi kuae mborookuai piau tẽtaigua reta peguarã jare oñemboguapi 27 araroi 1989 pe jare oñembojeeta “Mborookuai guasu tẽtaigua reta regua, 1989”:
Tembikuaa'aty rechaukaha
ÑEMBOYAO METEI (1-12)
Mborokuai jai 1
1. Kuae mborookuai guasu oipota oñangareko: a) Tẽtaigua reta oiko pãve ikotiagui yogueru vae reta ndive, erẽi jekuaeño oiko jeko rupi jare iyipi reta iporomboe rupi. b) Tẽtaigua reta oikoñomai arakae guive, ndei karai reta ou mbove jare ndei oñemopũa tẽta guasu reta mbove, jare jekuaeño oiko jeko rupi jare iyipi reta iporomboe rupi vae.
2. Kuae mborookuai ngaraa oyeporu, tẽtaigua reta emae kavi guironotima jeko yave.
3. Yaipori kuae ñee 1” tẽtaigua guasu” ñande miari vaerã tẽtaigua reta regua erẽi aguiye yayavi ñande miari vaerã tẽta guasu (país) regua yave.
Mborokuai jai 2
1. Tẽta guasu juvicha reta toñemambeko oñangareko kavi vaerã tẽtaigua retare jare toparaviki jae ndive oyemboete vaerã.
2. Kuae oipota jei: a) Toiko kavi oyoavi mbae reve ĩru vae ndive mborookuai jovai; b) Toñemboete jeko jare juvicha, jare toiko piaguive iyipi reta iporomboe rupi. c) Toyembori tẽtaigua reta omokañi vaerã oipotague yoavi reta oyoupi jare ambue vae reta ndive, ipiapotaa jare jeko rupi kavi.
Mborokuai jai 3
1. Tẽtaigua reta toiko piaguive jare iyambae. Kuae mborookuai guasu opaete peguarãko: kuña jare mbia reta.
2. Tẽtaigua reta mbaetiko oyererekota jasi katu jare ipiakotiã rupi. Toñemboete opaete mborookuai reta oñangareko jese vae.
Mborokuai jai 4
1. Toñemambeko oyeepi vaerã jae reta, juvicha, imbaeyekou, imbaraviki, jeko jare iivi oiko pipe vae.
2. Opaete mbae oyeapo vae, aguiyeta oyeapo ipiapotaã jare ipiakotiã.
3. Yepetẽi guinoi jae retai iporookuai, jekuaeño oyovake oiko mborookuai jovai ĩru reta rami.
Mborokuai jai 5
Oyeporuta yave kuae mborookuai guasu a) Toyekuauka mbae ikavigue tẽtaigua reta guinoi vae jare toñangareko jeko jare iporoguirovia. Toñemae kavivi mbaenunga ñemboavai guinoi vaere. b) Toñemboete juvicha, jeko jare mbae ikavigue guinoi vae. c) Toyeparaviki tẽtaigua reta ndive oñemboiya vaerã opaete ñemboavai oñevãe ikoti vae.
Mborokuai jai 6
1. Oyeporuta yave kuae mborookuai, tẽta guasu imburuvicha reta: a) Toapraqndu kavi rari tẽtaigua retape, ndei oyeapo mbove oipotague mborookuai, ipuereta oyeapo ikoti vae. b) Toyemboguapi kavi kirẽi yave jare kirẽipa tẽtaigua reta ipuere omee iñee mbaeti reve kia oyopia, oipotague mbae oyeapota ikoti ñavo. Ipuerevi oguapi mburuvicharã, ĩru reta rami, kuae tẽta guasu rupi. c) Toyemboguapi kavi kirẽi oyemborita tẽtaigua reta omomirata vaerã jeko jare jekuaeño oparaviki vaerã omae reve iye.
2. Opaete kuae ivate oyekuatia oĩ vae, oyeapota ipiakatu reve jare metei ñavo jare teko rupi, ipuere vaerã oparaviki metei ñemongeta ndive.
Mborokuai jai 7
1. Tẽtaigua reta ipuere omee iñee omotenonde verã tembiapo reta tẽta omboyekua vae, oñangareko vaerã jeko, iporoguirovia, jekove, imbaeyekou jare iivi. Jokoraiñovi tomee iñee oyeapota yave oipotague mbaraviki ipuere oyeapa ikoti vae.
2. Tẽta guasu juvicha reta tomotenonde tembiapo reta tẽtaigua oikoa rupi, ombori ombokuakua vaerã jekove, iparaviki, jekorõisa jare iñemboe. Opaete kuae oyeapota oñemae reve tenonde
3. Tẽta guasu juvicha reta toñemambeko omae kavi vaerã opaete mbaraviki oyeapo vae osirive vaerã tẽtaigua retape jare mbaepa gueru tembiapo reta jekove, jeko jare iivi peguarã. Oyeecha yave mbaeti ikavi, aguiye toyeapo.
4. Tẽta guasu juvicha reta, tẽtaigua reta ndive, toñemambeko tenonde oñangareko vaerã ivi jare ivipore oikoa rupi.
Mborokuai jai 8
1. Oyeporuta yave oipotague mborokuai tẽtaigua reta koti, toyemboete jeko jare iyipi reta iporomboe.
2. Tẽtaigua reta jupiko jekuaeño oiko verã jeko rupi jare iyipi reta iporomboe rupi, ikavi yave. Mbaeti oñopoẽ yave mbaenunga mborookuai guasu ndive, toeka tape omoikavi vaerã kuae teko.
3. Kuae ivate oyekuatia oĩ vae (1+2 ) aguiye toyopia tẽtaigua reta oiko vaerã ĩru reta ndive mborookuai jei rami.
Mborokuai jai 9
1. Tẽtaigua reta guirekoñomai iyipi reta iporomboe rupi omboepika vaerã teko oyavi vae retape. Ipuereko yave, toñemboete kuae teko oñopoẽ yave mbaenunga mborookuai ndive.
2. Tuvicha reta mborookuai oyapouka vae, tomboete tẽtaigua reta jeko.
Mborokuai jai 10
1. Oyemboepika yave teko oyavi vae retape, toñemae kavi kirẽitapa jare mbaenunga teko rupi oiko.
2. Kianunga tẽtaigua ombaeyavi yave, toñemboepika chupe oipotague rupi erẽi, ipuereko yave, aguiye tomombo tembipirirupe.
Mborokuai jai 11 Mbaeti kia ipuereta tẽtaigua retape oyeapouka ipiakotiã mbaraviki, yepetẽi oyemboepi chupe. Erẽingatu ipuereta korãi oparaviki, mborookuai jei yave opaete peguarã.
Mborokuai jai 12 Tẽtaigua retare toñeangareko mborookuai rupi, mbae oyeapo yave ikoti. Tipuerevi toyeepi jare toeka toyeapo chupe jupi vae. Oyemboya yave mborookuai oyapouka vae koti, tẽtaigua reta ipuere toikua kavi ĩru vae reta iñee jare jae tipuerevi timiari iñeepe. Oata yave, toeka kia oipoepi vaerã iñee.
ÑEMBOYAO MOKOI. IVI REGUA (13-19)
ÑEMBOYAO MBOAPI. MBARAVIKI REGUA (20)
ÑEMBOYAO IRUNDI. KATUPIRI TEMBIAPO JARE MBAEPOA REGUA (21-23)
ÑEMBOYAO PANDEPO. YEEPIKA JARE TEKO ROĨSA REGUA (24-25)
ÑEMBOYAO OVA. ÑEMBOE JARE ÑEMOMBEUKA REGUA (26-31)
ÑEMBOYAY CHIU. TẼTAGUASU IVI IYAPI REGUA (32)
ÑEMBOYAO JURI. MBAAPOUKA REGUA (33)
MBAE OYEAPOUKAVAE (34-35)
ÑEMBOYAO PAÑANDEPO. MBAE OYEAPOUKATA TAIKUETEVAE (36-44)
Joaju okapeguávandi
http://www.unicefninezindigena.org.ar/pdf/dec_idiomas/Declaracion_derechos%20PI-Guarani.pdf

%%%

Tetã Poyvi oguereko mbohapy tysýi mboyke ijojáva: peteĩ pytã (tekojoja), morotĩ (py'aguapy) ha hovy (sãso). Avei oguereko mokõi Tetã Ta'anga ojoja'ỹva: peteĩ tenondépe he'iva “República del Paraguay" (petẽi palma ha petẽi olivo ojejokuáva iguýpe ha ojeíva ojuehe yvate gotyo ombokuaaporãva peteĩ mbyja sa'yju mimbíva apu'a hovy mbytépe) ha ambue hapykuépe he'iva “Paz y Justicia” (peteĩ leõ ha peteĩ gorro frigio –he'iséva sãso-).
Ñane retãme ára 15 jasypoapy jave ojegueromandu'a Poyvi Ára. Poyvi niko tetã rechaukaha. Ipype oñeñongatu tetã rembiahasakue, tetã kerayvoty, tetã remiandu, tetã remimbyasy, tetã rembikuaa, tetã rembijerovia ha tetã rembihupytykue; amo hapópe, ipype oĩ ha ñañanduva'erã tetã rekove. Chupe jahayhuva'erã ha akóinte ñamomba'eguasuva'erã. Ipotĩmara'ỹva'erã. Araka'eve nañamongy'aiva'erã; ha tekotevẽramo, ñame'ẽva'erã ñande rekove hesehápe.
Tembiasakue
Poyvi peteĩha ñane retãmegua niko ojepuru'ypýkuri 15 jasypo guive 16 jasypoteĩ meve ary 1811-pe. Upéva niko isa'y hovy ha -yvate ha asu gotyo- oguerekókuri peteĩ mbyja morotĩ. Pe sa'y hovy oñanduka ñane retã rekosãso.
Poyvi mokõiha katu iñasãi yvytu vevére ára 17 jasypoteĩ ary 1811-pe. Kóva mbohapy isa'y oñemohendañenóva: hovy, sa'yju ha pytã.
Poyvi mbohapyha niko oguerekómakuri umi mbohapy sa'y oguerekóva ñande poyvi ko'áĝagua: pytã, morotĩ ha hovy; áĝakatu pe sa'y morotĩ, mbytepegua, iipemive umi ambuégui.
Poyvi irundyha katu pe ko'áĝaite peve jaipurúva, pe isa'y jojáva: pytã, morotĩ ha hovy. Ára 25 jasypateĩ 1842 jave, omano rire José Gaspar Rodríguez de Francia, pe Amandaje omotenondéva hikuái Mariano Roque Alonso ha Carlos Antonio López oiporavókuri ñane retã poyvíramo pe isa'y mbohapýva: pytã, morotĩ ha hovy. Pytã ñanemomandu'áva tekojojáre, morotĩ py'aguapy rehehápe ha hovy ojegueroayvúvo nane retã rekosãso. Ko'ã mbohapy sa'y oipurúkuri umi ñorairõhára ohova'ekue ñane retã rérape oipysyrõvo Táva Buenos Aires-pe ani haĝua ho'a Inglaterra poguýpe. Upe riréma oñemboguapy hese umi guarakapa. Kóva añoite niko pe poyvi oguerekóva mokõi guarakapa ijape ha ikupépe. Ijapépe oho pe guarakapa apu'ã oguerekóva peteĩ leo he'iséva pu'aka ha peteĩ akão he'iséva tekosãso. Sa'y huguapegua katu pytã ha upépe ojehai “Py'aguapy ha Tekojoja”. Ñande poyvi kupépe niko oho ambue guarakapa oñemohendahápe peteĩ mbyja sa'yju ñanemomandu'ávo jasypópe ñanesãsohague. Sa'y huguapegua katu hovy arapýicha. Pe mbyjápe omohembe'y palma ha olivo rakã; ha ojehai “Paraguáy Retã”.

%%%

Pumbasy oĩ peteĩ mba'epu pyahu, hekombeguéva ha oñandukáva vy'a'ỹ, mba'embyasy ha py'arasy.
Tembiasakue
27 jasypoapy ojegueromandu'a Pumbasy Ára, heñóigui upe árape, 27 jasypoapy 1904-pe, Chacarita, táva Paraguaýpe, ijapohare: José Asunción Flores. Isýniko María Magdalena Flores (aojoheihára) ha itúvakatu Juan Volta (mbarakambopuha). José Asunción imitã'i guive omba'apóma, kuatiambyatyhára ha sapatumopotĩhárarõ, oipytyvõ haĝua isýpe ha jeko peteĩ ára, orekórõ 11 ary, ho'ákuri tahachi poguýpe omondárõguare mbujape pehẽ hembi'urã. Upérõ, ha “omopotĩ” haĝua hembiapo vaikue, oñembohasa chupe Tahachi Mba'epurory Mbo'ehaópe. Péicha oñepyrũkuri iñemoarandu puraheikuaápe. Imbo'eharakuéniko Mariano Godoy, Eugenio Campanini, Nicolino Pellegrini ha Salvador Déntice. Pya'évoi itenonde iñemoarandúpe, upévare oñeme'ẽkuri pe trombón peteĩha. Avei Félix Fernández ohekombo'ékuri chupe ha upéikatu oikuaara'ã violín Carlos Esculies ha Fernando Centurión ndive. Mboriahu hekópe, José Asunción Flores omba'apo hapicha mba'epuhárakuéra ndive ha upeichaha rupi niko ohenduka ñepyrũ umi ipumbasy. Arateĩ jave katu ojapómi aty guasu ijatyhápe ñe'ẽporãhaihára ha puraheihára. Péicha ha'e oñakãrapu'ã ha mbeguekatúpe omyasãi hembiapo ñane retã ha ambue tetã rupi. Ndojokupytýigui hemiandúpe tetã ruvichakuéra ndive, oñemosẽkuri ñane retãgui ha upeichahápe oikundaha heta ambue tetã rupi. Ohoraẽ Argentina-pe ha heta oguata rire, ohasa rire heta tetã rupi, oĝuahẽjepékuri Rusia-pe ha upégui ojevyjeýkuri Argentina-pe. Flores omanókuri Buenos Aires-pe ára 16 jasypo ary 1972-pe. Are rire, 1991-pe, Alfredo Stroessner ho'a rire, hetekue ojegueru ñane retãme ha oñeñotỹ pytu'urenda ogueraháva héra ha Manuel Ortiz Guerrero réra oĩháme, Paraguaýpe.
Pumbasy niko ha'e mba'e tuichavéva ojapova'ekue José Asunción Flores, ary 1925-pe. Upe tembiapópe omokyre'ỹkuri chupe iñirũngue Félix Fernández, Manuel Rivas Ortellado, Rudecindo Lugo, Darío Gómez Serrato, Silvestre Jovellanos, Santiago Torres, Manuel Cardozo ha Gerardo Fernández Moreno. Pumbasy ypykuéniko “Jejui” ha upéi oĩ ko'ãva: “Arribeño resay”, “India”, “Ka'aty”, “Ne rendápe aju”, “Panambi Vera”, “Paraguaýpe”, “Nde ratypykua”, “Obrerito”, “Gallito Cantor”, “Purahéi Paha”, “Mburikao”, “Ñasaindýpe”, “Ñande aramboha”, “Punta Karapãme Serrato ndive”, hetaiteve ambue apytépe.
Pumbasy réra osẽkuri Manuel Ortíz Guerrero apytu'ũgui. Pe ñe'ẽ Guarania niko ou Guaranígui, ha upe guive ojepurúkuri oñembohéra haĝua upe mba'epu pyahu, hekombeguéva ha oñandukáva vy'a'ỹ, mba'embyasy ha py'arasy.

%%%

Revolusiõ Hyãsiapegua - Ñorairõ guasu Hyãsia-pe, oñepyruhague 14 jasypokõi, ary 1789-pe.
Iporã ñanemandu'a upe ñorairõ mboyve Hyãsia retã oñemboja'ohague mbohapýpe. Peteĩháme oĩ tupãogua ruvicha; mokõiháme oĩ umi huguy hovýva; ha mbohapyhápe katu oĩ tetãyguakuéra. Iporã avei ja'e, Hyãsia-pe upérõ oĩhague heta tapicha iñarandúva, péicha: Montesquieu, Rousseau, Voltaire, Diderot, Locke ha ambuéva. Ko'ã tapicha ndojokupytúi Luis XVI ndive hemiandu ambuégui hikuái. Ha'ekuéra ndohechaporãi Réi rembiapo, ha'éva avei tetã ha opa mba'e jára. Ha'ekuéra ndohechaporãi avei tetã ñemboja'o mbohapýpe.
Ivaivévo tetã rembiasa -ndoguerekovéiva pirapire ha avei oĩgui ndohechaporãiva tetã ñemboja'o mbohapýpe- umi huguy hovýva oñemboja tetãyguakuéra rendápe ohesape'a ha omyasãivo ijapytepekuéra tekojoja reko; umíva apytépe oĩkuri Duque de Orleans ha Gilberto de Lafayette, oñorairõva'ekue, Yvateamérika-pe, omosãso haĝua umi 13 táva oĩva Ingyaterra poguýpe.
Tetã Amandaje oñepyrũ mboyve hembiapo, tavakuéra ha umi amandajemimi oikóva okaháre; ojeruremavoíkuri hikuái peteĩ Léi Guasu Hyãsia-pe ĝuarã. Áĝa katu umi tupãogua ruvicha ha umi huguy hovýva oñeha'ã hikuái ani haĝua opyta pu'aka'ỹre ha imba'eta'ỹre. Tetãyguakuéra katu ojerure tetã ha avano'õ remisãmbyhy ñembopyahu. Jepémo oiko ñomongeta ko'ã mba'ére, noñeĝuahẽi peteĩ ñe'ẽme, ha upevakuére, oñepyrũkuri ñorairõmimi upéi ojepysova'ekue ohóvo Paris tuichakue javevére.
Upéicha rupi, ary 1789 jave, Paris-gui oiko ñorairõ renda. Mbohapy mba'e omomýi tetãyguakuérape: Tekosãso reka, Tetã Amandaje ñemongu'e ha Ñe'ẽme'ẽ “Juego de Pelota” ñemoañete. Iporã jaikuaa Ñe'ẽme'ẽ “Juego de Pelota” oikova'ekue 20 jasypoteĩ 1789 jave; kóva rupive 577 tetãrerapegua ojoaju ha he'íkuri omba'apótaha kane'õ'ỹre ome'ẽ peve peteĩ Léi Guasu Hyãsia-pe. Jepémo tetãygua oipotákuri umi mba'e, Réi Luis XVI katu oñembotavyete ha ombotove chupekuéra. Péva ári, tetãyguakuéra huguyrakuvékuri oñemosẽvo Jacobo Nécker, Tetãmba'eta Kuaitapyhára. Upémarõ, Luis XVI ojehecha tesaparápe ha ojerure pytyvõ ambue tetãme, ombouva'ekue heta ñorairõhára oñemohendáva Paris ha Versalles jerére. Ojehúvo ko'ã mba'e ha ohechakuaávo Luis XVI oñembotavyha chuguikuéra, tetãygua opu'ã ha osẽmakatu oñorairõ haĝua tuichaháicha hembipota rehehápe.
Hetaiterei tapicha oike upe ñorarirõme, haimete 40 térã 50.000 rupi ojeity Les Invalides ári, mboka rekávo. La Bastilla-pe katu hyapu ñorairõ purahéi ha upeichavérõ jepe umi ñorairõhára nombokapuséi tetãyguakuérare jepémo oguereko hikuái heta mboka ha kañõnguéra. Namombyrýi upégui, Marte Ñúme, Luis XVI ñorairõharakuéra oíva Pierre de Besenval poguýpe, avei oñembotavy upe huvichágui ha upehaguére nombokapúi tetãyguakuérare.
Ára 14 jasypokõi 1789, 15:30 aravo jave, tetãyguakuéra oñepyrũkuri ojupi ogyke oĩva La Bastilla jerére ha upekuévo ombokapu hi'ári. Upevarã oipurúkuri po kaño ho'áva ipopekuéra. Uperiremínte, Luis XVI ñorairõharakuéra oñepomoĩ. 17 aravo jave tetãyguakuéra oikémakatu La Bastilla-pe ha oñemomba'e mbokakuérarare. Marques de Launay, ha'éva upe ka'irãi ruvicha, ojejukákuri ha iñakãngue ojekutu, hechapyrã, upe ogaguasu renondépe. Ko'ã mba'e ombopy'aguasuve tetãyguakuérape ha oho heseve tenonde gotyo, ojuka peve Réi Luis XVI ha ipehẽngukuérape.
Upe mba'e guasuete ohechaukáva tetãygua pyapy ha upekuévo ome'ẽva Hyãsia-yguápe itekosãso; opyta -upe guive- peteĩ techapyrãrõ maymaite tetãme ĝuarã. Añetehápe, upe guive, Francia rembiasa iñambue ha upe ára opyta mandu'arãme chupekuéra. Upe guive avei oñemopyenda mbarete ko'ã mbohapy ñe'ẽ mayma ava rekovépe: tekosãso, tekojoja ha joyke'yrayhu. Ipahápe, tekotevẽ ja'e 14 jasypokõi ha'ehína Hyãsia retã arete guasu.

%%%

Rubén Enciso Yegros heñóikuri Tava Puerto Pinasco, Cháko, Paraguai retãme; ára 7 jasyrundy ary 1932-pe. Itúva niko karai Simeón Enciso (t), ha isýkatu kuñakarai Froilana Yegros de Enciso. Rubén Enciso Yegros rembireko mokõiha niko Ivonne Lalane, ha'éva Francia-ygua ñemoñare. Mokõi ita'ýra: Rubén Rene (40), omba'apóva peteĩ Viruópe; ha Rubén Raúl (37), ha'éva tetã mba'apohára.
Karai Rubén Enciso Yegros ou'ypýkuri Tavaguasu Paraguaýpe ary 1943-pe, orekórõguare 11 ary, ipaíno Karai José Félix Galeano ndive (ha'éva Maneco Galeano, mba'epu'apohára herakuãporãitéva, ramói). Upéi ary 1946-pe, ha'e ha itúva, isy ha hogayguakuéra ovapaite hikuái Tavaguasu Paraguaýpe ha oiko sapy'aimi hikuái óga oĩva tape General Caballero ári haimete Eusebio Ayala (Tahachiro 7ª Paraguaygua ypypete). Ko'áĝa oiko upépe peteĩ ijoyke'y.
Upe rire, ova hikuái Táva Luque-pe ha upépe oikórõguare, oĩ jave mbo'esyry mokõiháme, mitãrusumbo'ehao Manuel Domínguez-pe, oñepyrũkuri ohai iñe'ẽpotymimi. Imandu'a mba'éichapa imbo'ehára castellano-pegua ojerurémi chupekuéra ohai haĝua hemiandu hekoha rehegua (ama, ysyry ha ambue mba'e rehegua). Uperiremínte upe imbo'ehára omomorã umi hembiapomimi ha omoakãrakúvo chupe he'íkuri chupe akóinte ohai haĝua. Upéicha oñepyrũ'ypýkuri ohai ñe'ẽpoty ha ojapo mba'epurory.
Ko'áĝa, heta umi hembiapokue ohaíva Guarani ha castellano-pe, oñehendumeme ha ojehecharamo. Umíva apytépe jajuhukuaa ko'ãva: “Che rúpe ĝuarã purahéi”, “Imposible, imposible”, ha “Paraguaya de pies descalzos”. Ipy'arory ha ijuruvyrei imandu'ávo iñirũnguéra: Neneco Norton, Juan B. Mora, Chono Duarte, Dionisio Villamayor, Angel Acuña, Agustín Barboza ha ikompái Américo Pérez Peña-re.
Karai Rubén ko'aĝa oguereko hóga tape Manuel Dominguez 961-pe (Tavaguasu Paraguaýpe). Jepémo ndohechaporãvéi, oiko vy'apópe ha akóinte iñapytu'ũroky ku'ekatu. Kóva ha'e peteĩ jehechakuaa kytomi peteĩ Karai Guasúpe, peteĩ Mbo'ehárape, peteĩ tapicha okarayguápe, akóinte omyasãiva kane'õ'ỹre ñande reko. Ha'éniko peteĩ tekove hekokatúva, hekopotĩva, ndahekojejapóiva ha nomomba'eguasúiva mba'eta. Karai Rubén Enciso Yegros niko peteĩ techapyrã mitã, mitãrusu ha opavavetévape ĝuarã.
**
Ohai: David Galeano Olivera

%%%

Joseph Rudyard Kipling heñóikuri ára 30 jasypakõi ary 1865-pe, táva Bombay, India retãme. Haihára ha ñe'ẽpapára Gran Bretaña-ygua. Ohai opaichagua ñemombe'u mitã ha kakuaávape ĝuarã, avei ohai ñe'ẽpoty. Itúva hera'akue John Lockwood Kipling ha isýkatu Alice Kipling.
Hekove pukukuépe hetaiterei mba'e ohai ha umi hembiapokue ojekuaavéva apytépe oĩ umi ñe'ẽpoty hérava “Mandalay” (1892), “Gunga Din” (1892) ha “if”, oñembohasava'ekue castellano-pe ha ojeheróva “Si” (1895). Avei oguereko hembihai “El libro de la selva”, onohẽva'ekue 1894-pe. Oĩ avei hembiapo hérava “Kim” (1901) ha “El hombre que pudo ser rey” (1888). Heta hembiapokue oñembohasa ta'ãngaryrýipe.
Opavave ohechakuaa ha ohecharamo Rudyard Kipling-pe hekovepotĩ ha hembiapoporãitáre. Ñe'ẽpaparaháicha heta jopói oñekuave'ẽ ichupe ha opavavégui ojehehýi. Ipahápe, ary 1907-pe, oipyhy pe jopói tuichavéva hérava Premio Nobel de Literatura.
Orekórõ 26 ary, Rudyard Kipling omendákuri Carrie Balestier rehe ha hendive mbohapy iñemoñarékuri (Josephine, Elsie ha John). Kipling omanókuri ára 18 jasyteĩ ary 1936-pe, táva Londres, Inglaterra retãme.

%%%

24 jasypoteĩ ojegueromandu'a Juan Marangatu ára, ha pe vy'aguasu ojejapóva hérape oñepyrũmavoi 23 jasypoteĩ pyharépe. Añetehápe, kakuaáva, mitãrusu ha mitã ñane retãmegua vy'apópe ojapo opaichagua temira'ã, tembi'u ha ñembosarái imandu'ávo upe karai marangatúre.
Ára 23 pyharépe oñepyrũma ojejapo umi temira'ã.
Peteĩ ryguasume (uru) oñeñongatuva'erã peteĩ koty iñipytũvape ha oĩva'erã upépe, okaru'ỹre, 24 aravo. Upéi, ára 24 asajépe, oñenohẽva'erã okápe ha ojereva'erã hese umi omendaséva, avati raỹi ipópe; ha upépe ryguasume okarúvo peteĩvagui, upéva ha'ehína upe omendátava pe arýpe.
Peteĩ ryguasume oñeñongatuva'erã peteĩ koty iñipytũvape ha oĩva'erã upépe, okaru'ỹre, 24 aravo. Upéi, ára 24 asajépe, ojerahava'erã chupe ambue kotýpe oĩhame ijerére: kuãirũ, pirapire, ryguasu rupi'a ha okẽndavoka. Ko'ã irundy mba'e ojehaitypova'erã avati raỹi apytépe. Ryguasume ho'uraẽramo avati, kuãirũ oĩhágui, upéva he'ise ñemenda pe arýpe; ho'uraẽrõ avati, pirapire oĩhágui, upéva he'ise ojerekotaha heta pirapire pe arýpe; ho'uraẽro avati, ryguasu rupi'a oĩhágui, péva katu naiporãi, he'ise po'a'ỹ pe arýpe; ha ho'úramo avati, okendavoka oĩhagui, upéva he'ise óga pyahu ojerekotaha.
Ára 23, pyharépe, ojekutuva'erã peteĩ kyse pakováre. Upéi ára 24 asaje jave ojehekýivo kyse pakovágui ikatúta oñemoñe'ẽ hese ménarã térã tembirekorã réra ypy.
Ára 24 ko'ẽme, oñesẽva'erã okápe ha ohasaraẽvévape oñeporanduva'erã héra ha péva ha'éta avei tembirekorã térã menarã réra (térã réra ypy).
Ára 23 pyharépe, oñemoĩva'erã aramboha guýpe peteĩ itangecha pyahu ha ko'ẽvo oñenohẽvo itangecha aramboha guýgui ojehecháta ipype tembirekorã térã menarã ra'ãnga.
Ára 24 asaje, oñemondykyva'erã 24 jey tataindy ýpe ha upépe ikatúta oñemoñe'ẽ menarã térã tembirekorã réra ypy.
Ára 23 pyharépe, oñemoĩva'erã aramboha guýpe mokõi avati ra'ỹi. Peteĩva oguerahava'era peteĩva mborayhu jára réra ha ambuéva katu ambue mborayhu jára réra. Ára 24 ko'ẽme, ojepovyvy ha oñenohẽva'erã peteĩ avati ra'ỹi aramboha guýgui; ha upe térã oñenohẽva ha'e mena térã tembirekorã réra.
Oĩháicha umi temira'ã, oĩ avei umi ñembosarái San Juan árapente oñeha'ãva. Péicha, oĝuahẽvo pyhare, opavave ijaty San Juan-hápe ha oike opaichagua ñembosaráipe héra Guarani meméva.
Tata ári jehasa
Yryra sỹiPáila jeheréi oguerekóva hu'ãme, jopóiramo: pirapire, ao pyahu térã peteĩ ryguasu ka'ẽ
Kambuchi jejoka
Páila jeheréi
Pelota tata
Tóro Kandil
Ñemenda okára o casamiento koygua
Carrera vosa
Kure ñembohuguái
Judas kái
Mbokavícho
Ko'ã ñembosarái oiko aja peteĩ kuñakarai imba'ekuaáva omoñe'ẽ kuña ha kuimba'épe ipo ha oikuaauka chupekuéra mba'épa oikóta hekovekuéragui tenondeve gotyo. Huguápe katu peteĩ atymbopuha ohenduka purahéi ñanemba'etéva, umi ikyre'ỹvéva; ha opapotávo pe vy'aguasu, opavave osẽ ojeroky vy'a ha tetia'épe. Umi jeroky apytépe oĩ pe hérava “solíto” ha ambuéva.
Oĩháicha temira'ã ha ñemboharái, oĩ avei tembi'u San Juan árapente ojejapóva.
Mbeju
Chipa (aramirõ, mestizo, so'o, kavure, piru ha ambuéva)
Pastel mandi'o
Chicharõ trenzado
Chicharõ hu'itĩ
Pajagua mascada
Sopa paraguaya
Chipa guasu
Mbusia ha butifarra
So'o jukysy
So'o josopy – sójo
Ryguasu ka'ẽ
Vori vori ryguasu
Pyharepyterã oñembopupu caldo ava (San Juan Bautista-Misiones-pe katu ojejapo batiburrillo); ha oñembosyry (bebidas) haĝua oĩ guaripóla, aloha ha kojói haku porãva. Mahe'ẽ – mba'ehe'ẽ (postres) apytépe katu jajuhukuaa: eíra kesúre, eíra manduvíre, andai kamby, arapaho, kamby arro ha kandial.
Jepémo San Juan Ára ndaha'éi Guaranikuéra mba'eteete, ja'ekuaa oikembaretehague ñane retã rekópe. Áĝa katu pe mba'e iporãvéva niko ndaikatuiha ñaikũmby San Juan Ára Guarani'ỹre. Iporã ja'e avei San Juan Ára oĝuahẽhague ñane retãme umi español nidve.
Oje'e ko vy'aguasu jeromandu'a oñepyrũhague ojapo 5.000 ary; umi iñarandúva ohechakuaárõguare kuarahy hekoambueha mokõi ára peteĩ arýpe. Péicha, ko yvymbyte ñemby gotyo, oĩ peteĩ ára imbykyvéva (21 jasypoteĩ) ha ambue katu ipukuvéva (21 jasypakõi). Oje'e avei upe árape heñóihague San Juan Bautista ha isy omomaiteihague ichupe tata rendýpe. Avei oje'e tata oñemyendyha oñemombare ha oñembohetia'évo kuarahy pytu, sa'ive ojopéva upe jave, ára mbykyvehaguére.

%%%

“TÁVA HA JAGUAKUÉRA” oĩ mombe'upuku Mario Vargas Llosa mba'e (ary 1963).
Vore
Atyha niko heñóikuri ha'ekuéra omoñepyrũvo heko guarini, 48 aravo oheja rire ijao tapiagua ha umi ñapĩhára mbo'ehaopegua oñemoakãperõvo chupekuéra, ha omonde'ypývo guarini'ao, upérõ ipyahuetéva; ha oñembohysýi'ypýrõguare korapy guasúpe, turuñe'ẽ pu ha ñe'ẽpohýi pa'ũme. Péva ha'ékuri ara paha upe arahakupegua ha Lima arapy oñemo'ãmbaite araípe oĝuahẽvo ijapýpe mbohapy jasy kuarahy ojopehague yvyku'i para rembe'ygua, ko'áĝa opytu'útava are porã, ro'y aja. Ha'ekuéra ou hikuái Peru tuichakue javevégui; ndojokuaái ha ko'áĝa oiko chuguikuéra peteĩ aty año, oñembo'ýva hína óga guasuete renondépe, ha'ekuéra ne'ĩra oikehaguépe. Garrido -tuvicha upepegua- oñemoñe'ẽ ha he'i chupekuéra pe heko tapiagua upépe opaha mbohapy ary peve, ha upépe oikotaha chuguikuéra kuimba'e añetete ha he'i avei chupekuéra guarini rekópe oikeha mbohapy mba'e añónte: ñe'ẽrendureko, mba'apo ha py'aguasu. Upe mba'e ojehúkuri opa rire ikaru peteĩha upe mbo'ehaópe, isãso rire hikuái huvichavusu ha huvichamirĩ poguýgui, osẽmbaitévo kotykaruhágui ojehe'ahaguépe guarinirã irundy ha poha mbo'esyrypegua ndive. Ha'ekuéra hesapopa ha ohecharamoite umívape, hi'arevémava chuguikuéra upépe.
Tembiguái oĩkuri ha'eño ha oguejy jupiguejyha rupi kotykaruhágui korapýpe, ha upe jave oñandu oipyhýva chupe mokõive ijyvágui ha ohendu ijapysápe oñe'ẽva: “eju orendive, jagua”. Ha'e opukavy ha oho hapykuerikuéra. Ijerére ohecha mba'éichapa heta umi iñirũ pyahu upe pyhareve oikuaava'ekue, avei ojeraha mbaretépe tape iñanandymívare mbo'esyry irundyhapegua renda gotyo. Upe ára ndaipórikuri mbo'epy. Jaguakuéra oĩkuri irundyhapegua poguýpe tembi'u'asaje opa guive karupyhare peve, haimete poapy aravo. Tembiguái ndoikuaái moõitépa ojeraha ha mávapa oguerahákuri chupe. Áĝakatu upe tenda henyhẽ tatatĩ ha guarini'aógui ha oñehendu opuka ha osapukáiva. Oikévo kotypýpe, opukavyhápe gueterei, oñandu oinupãva ichupe ijatukupépe. Ho'a yvýpe, ojere ijehe ha opyta ojepyso ovayvávo. Oñeha'ã oñembo'y ha ndaikatúi: oĩgui peteĩ opyrũva hyére. Ha'e ndaikatúi ohecha ogahoja, pa tekove hovasýva ojesarekógui hese ku omañaramoguáicha peteĩ mymbachu'imíre.
Peteĩva he'i: “Ñañepyrũ haĝua, epurahéi ñandéve sa jey “che peteĩ jagua” ha embohyapu México purahéi ipuháicha. Ndaikatúi. Ha'e ijurujái ha hesajerepa. Ijahy'o rakuvy. Upe opyrũva hese opyrũ hatãmive hyére
-Ndoipotái -he'i upe oñe'ẽva- ko jagua ndopuraheiséi.
Ha upémaramo umi tovasy ojeréva hese oipe'a ijuru ha ondyvu hese heta jey, ndaha'éi peteĩ jeymínte ha upévare ha'e omboty hesa. Opávo ñendyvu hese, upe oñe'ẽva -ha'e oikuaa'ỹva mávapa- ojerehápe hese, he'ijey:
-Epurahéi ñandéve sa jey “che peteĩ jagua” ha embohyapu México purahéi ipuháicha.
Ko'áĝa katu iñe'ẽrendúma ha ijahy'okua rupi osẽ pe ñe'ẽ'apesã ojejeruréva ichupe ha oñeha'ã'anga ombohyapu ku purahéi “Allá en el rancho grande” ipuháicha; ha hasy chupe upe mba'e, ndaijaporãigui chupe pe ñe'ẽ'apesã upe purahéi retepýpe; upévare opuraheirãngue sapy'ánte ipu karẽmba. Jepémo vaicha ndoúi ha ndohóiva upe mba'e umi ijaheihárape. Ha'ekuéra, uvei, ojapysaka porã hese.
-Ekirirĩ -he'i upe oñe'ẽva- ko'áĝa epurahéi bolero púpe.
Upéi ombopuraheika chupe mambo ha vals criollo púpe. Upéi osapukái hikuái chupe:
-Eñembo'y.
Ha'e oñembo'y ha ipópe omopotĩ hova ry'aikue. Ombohasa ipo rykue ikaso revíre oñemokãvo.
Upe oñe'ẽva oparandu:
-¿Oĩpa he'iva'ekue chupe omopotĩ haĝua hova? Nahániri, avave nde'íri chupe.
Opavavéva ojejurupe'ajey ha ondyvu hese ha ha'e, pya'e porã, omboty hesa, upe ñendyvu opa peve. Upéro upe oñe'ẽva he'i:
-Umi mokõi oñembo'ýva nde ykére niko nde ruvicha hína, jagua. Epu'ã ha eñembo'y porã.
Péicha, oĩ porã. Umi mokõi, nde ruvicháva, oñembojaru'imíta ha nde eréta mávapa ha'eve. Akatuaygua raẽ ojopy chupe peteĩ po'apu'a ha Tembiguái oñandu peteĩ mba'e haku osyrýva ijyva yvatevehápe.
Uperiremínte, ijasu gotyo oĩva, ojopy avei chupe peteĩ jyvaro'o.
-Oĩma -he'i upe oñe'ẽva- ¿Mávapa nenupã hatãve?
-Oĩva che asúpe.
-E'a -he'i ambue oñe'ẽva- aipórõ piko che peteĩ pililito mba'e?. Jahechami, añandukajeýta ndéve ko che po'apu'a. Ejesarekóke.
Tembiguái haimete ho'a oñandúvo ñenupã, jepémo upéicha, ndo'ái: umi oĩva ijerére ojoko hikuái chupe ha omoĩjey hendaguépe.
-Ha ko'áĝa piko, mba'eteko? ¿Mávapa oinupã hatãve?
-Mokõive, peteĩchaite.
-Aipórõ piko mokõive ojoja imbaretekuépe -he'i upe oñe'ẽva- Upéicharõ nenupãjeyva'erã hikuái jahechávo mávapa oinupã hatãve.
Uperiremínte, upe oñe'ẽva ha naikane'õivavoi, oporandu:
-Eremi chéve, Jagua ¿Hasýpa ndéve umi nde jyva?
-Nahániri -he'i Tembiguái.
Añetehápe, amo hapópe, ha'e noñanduvéima hete ha ára. Hi'ánga vaicháku ohecháva pe para kirirĩ Puerto Eten-gua ha gua'u ohendu isýpe he'írõ chupe: “ejererekóke umi nde ruvicha hi'arevévagui, Ricardito” ha oipyso ipo oñañuã haĝua chupe, pe kuarahy ojopéva guýpe.
-Ndejapu -he'i upe oñe'ẽva- ndahasýirõ ndéve ¿piko mba'ére nerasẽ, jagua?
-Ipy'apýpe ha'e he'i ijupe “opáma” ha nimbora'e ha'ekuéra oñepyrũramóta.
-¿Ndépa jagua térã ava?- oporandu upe oñe'ẽva.
-Peteĩ jagua, che ruvicha.
-Upéicharõ, ¿mba'érepiko reñembo'y?. Jagua niko oiko irundy hetymáre.
Ha'e ojayvy ha opokóvo yvy ipópe, oñandu mba'e raku ijyvapegua. Hasyeterei chupe. Upépe ohecha oĩha ambue mitãrusu ijykére, avei opoñýva ha'éicha.
-Oĩ porã -he'i upe oñe'ẽva- Mokõi jagua ojejuhu jave tapére, ¿mba'e ojapo?. Embohovái chéve, che ra'y. Ndévengo aporandu.
Tembiguái oñandu opyvoíva heviro'óre ha upepete osẽ ombohovái:
-Ndaikuaái, che ruvicha.
-Oñorairõ -he'i upe oñe'ẽva- oñarõ ha opo ojuehe. Ha ojosu'u.
Tembiguái naimandu'ái ambue mitãrusu -hendive oñemongaraiva'ekue- rováre. Oimeva'erã upéva ou pehẽ pahapeguágui, ava karape'i peteĩ. Ha'éngo oĩ py'atytýipe, oñembohovavaipa kyhyjégui ha okirirĩvo upe oñe'ẽva, hapicha ou chupe, oñarõ oúvo, ijuruhyjuipa ha, peichaháguinte, Tembiguái oñandu oisu'úrõ chupe peteĩ jagua hasy vaicha, ha upépe hete ojetyvyro ha ha'e oñarõ ha oporosu'u aja avei, oñandu vaicha ipirerague'atãmbaha ha ijuru ojoguaha jagua jurúpe, po'i puku, ha ijatukupe gotyo oityvyro huguái ápe ha pépe, tejuruguáicha
-¡Opa! -he'i upe oñe'ẽva- nde reñemotenonde hese. Ha kóva ko karapeto'i ijapu oréve. Ndaha'éi jagua, péva niko jaguakuña ra'e. ¿Peikuaápa mba'e oiko peteĩ jagua ha peteĩ jaguakuña ojojuhu jave tapépe?
-Nahániri, che ruvicha- he'i Tembiguái.
-Ojoheréi. Ñepyrũrãme oñohetũ kunu'ũpópe ha upéi ojoheréi.
Ha upéi onohẽ hikuái chupe okápe ha ogueraha chupe korapýpe ha ha'e ndaikatúi imandu'a ára guetereípa térã ho'ámapa hi'ári pyhare. Upépe ombo'opívo hikuái chupe ha upe oñe'ẽva ojerure ñe'ẽ pohýi reheve oyta haĝua ovayvávo, oñaníva rape ári ha ojerévo vakapipopo oñeha'ãháre. Upéi omoingejey hikuái chupe kotypýpe ha upépe oipyso heta savana huvicha rupakuéra ári ha opurahéi ha ojeroky peteĩ aorenda ári. Oha'ã umi ta'ãngaryryipegua. Ombovera heta sapatu. Oitypei peteĩ itape ikũme. Oporeno peteĩ arambohápe. Omboy'u ty, opa umi mba'e niko ojapyhy chupe ku akãnundúicha ha peichaháguinte oñeñandusapy'a umi iñirũ -ha'éicha oguejyramóva- apytépe, hupápe ha he'ívo ijupe: “Añe'ẽme'ẽ che jupe, ko'ẽrõ, ahataha ko'águi, atimbóta ko'águi”. Kirirĩ ojaho'i upe koty. Mitãrusumimi omaña hikuái ojuehe ha jepémo hetaiterei oipo'o, oñendyvu hesekuéra, oñembosa'yvaipa hete ha ojekuaru hesekuéra; ha'ekuéra hovasy ha ndohechaukái imba'embyasy. Upéva upe pyharépe, ipúvo kirirĩ aravo, heñóikuri pe Atyha.

%%%

Túva Ára niko heñói karai Henry Jackson Smart rekovekuépe; ha'éniko kuñakarai Sonora Smart Dood tuvakue. Karai Smart jeko oĩjéperaka'e aipo tetãygua ñorairõme oikova'ekue Estados Unidos-pe. Smart rembireko niko omanókuri heñói jave imemby poteĩha; ha upe guive -ha'e oikórõ peteĩ tapỹi oĩva Washington tetãpehẽme, arasẽ gotyo- ha'e oñangareko ypy umi poteĩ mitãre, omyengoviávo isykuéra mborayhu ha ñeñangareko; ha upekuévo avei omoirũ hekopete chupekuéra tuvaháicha.
Okakuaapávo, Sonora ohechakuaa mba'éichapa itúva hekombarete, hembiayhukuaa, ndahekorakate'ỹi ha hekojera hendivekuéra. Ha'eñoiténiko omongakuaákuri chupekuéra ha heta jehasa asy rire onohẽ chupekuéra tenonde gotyo. Upépe ou iñakãme peteĩ temiandu neporãva ha omoheñõi upe Túva Ára ojegueromandu'a'ypyva'ekue 19 jasypoteĩ 1910-pe, upéva ha'égui karai Henry Smart, itúva, aramboty.
Ary 1924-pe ae Tetã Ruvicha Calvin Coolidge ojepytaso upe temiandu rehehápe ha omboaje upe ára, Túva Árarõ, Estados Unidos tuichakue javeve. Ipahápe, ary 1972 jave, Richard Nixón oĩrõguare Tetã Ruvichárõ, omboaje upe léi oikuaaukáva akóinte ojegueromandu'ataha Túva Ára, arateĩ mbohapyha jave jasypoteĩme. Upe guive, upe ára pya'e herakuã ha avei ojegueromandu'a Europa, Amérika Latina, Afrika ha Asia-pe. Péva ha'e Túva Ára rembiasakue.

%%%

Tavarandu (folklore) niko peteĩ kuaaty ijáva Avakuaaty tembiapoguiguápe. Ohapykueho, ombyaty ha oikuaakajeýva arandu ka'aty. Mayma kuaaty oguerekoháicha, tavarandu oipuru avei aporeko ha tapereko oipytyvõva ichupe ohupyty haĝua hembipota. Tavarandu térã tetãkuaa, ha'e kuaaty (disciplina, ciencia) tetã rembikuaaguigua. Upe ñe'ẽ omoheñoiva'ekue peteĩ karai katupyry hérava Willians John Thoms, ary su poapysa irundypa poteĩme; ha ojepuru oñehenói haĝua umi mba'e chae, jeroviapy (creencias), jepokuaa (costumbres), mombe'ugua'u (mitos), mombe'upy (leyendas), ñe'ẽarandu (proverbios), ñe'ẽnga (refranes), tetãygua rembiapokuéva. Upe ñe'ẽ ojepuru mayma tetãme, yvy ape ári oĩva.
Tembikuaa'aty rechaukaha
Tavarandu pypegua (Carcterísticas de los hechos folklóricos)
Tavarandu ha'eva'erã katuete:
1.1. Mba'echae (tradicional). Péva niko he'ise pe mba'e tavarandugua (hecho folkórico) -taha'e ha'éva- ohasaha sy ha túvagui, ñemoñarépe. “Tuka'ẽ” jaipuru ko'aĝaite peve ñembosaráirõ, ñande sy ha ñande ru ombohoságui ñandéve ha upekuévo omyesakãgui ñandéve mba'éichapa ñaha'ãva'erã
1.2. Tetãygua rembiapokue (vulgar). Ápe katu oje'e ñandéve pe mba'e tavarandugua ikatuha heñói oimeraẽ hendápe. Natekotevẽi jaha ñañemoarandu upevarã térã ñaime peteĩ mbo'ehaópe heñói haĝua tavarandu. Péicha peteĩ jehero (marcante) oimeraẽva omoheñoikuaa.
1.3. Ijapoharekuaa'ỹva (anónimo). Avei oje'e mba'e tavarandugua ijapoharekuaa'ỹha. Techapyrárõ, avave ndoikuaái mávapa oipuru'ypýkuri pe ñe'ẽ “amóntema”
1.4. Purupyrã (útil). Mba'e tavarandugua niko ojekuaa, ojepuru aja. Ndojepurúiramo, ndojekuaái ha upe mba'e pya'e omano. Terere, vorivori, chipa, tatapỹi ári jehasa umíva ha'égui purupyrã, hekove; ha oĩ gueterei ñande apytépe ko'aĝaite peve
1.5. Heñoisapy'áva (espontáneo). Péva he'ise mba'e tavarandugua noikotevẽiha ñembosako'i arére. Oimeraẽ hendápe, heñoita jave, heñói. Techapyrãrõ, ja'ekuaa “yvyrasỹi” heñoihague peteĩ ára. Hoky peteĩ ñande rapicha apytu'ũme (heñoisapy'a) ha péva oikuaaukávo hapichápe, ojekuaa ha ojepurúmakatu.
Tavarandu ñemohenda (Clasificación del folklore)
Apytu'ũ rehegua tavarandu = Folklore Espiritual o Animista
Mba'e'apo rehegua tavarandu = Folklore Material o Ergológico
Ava'aty rehegua tavarandu = Folklore Social o Sociológico
APYTU'ŨGUIGUA TAVARANDU (FOLKLORE ESPIRITUAL O ANIMISTA)
Kóvape oikepaite mba'e tavarandugua oñemombytáva ñane apytu'ũme, tekotevẽ'ỹre jahecha térã jajapo. Hyepýpe jajuhukuaa: ñe'ẽjovake, ñe'ẽñemiguerojera, mombe'ugua'u, mombe'upy, káso ñemombe'u, ñe'ẽnga ha hetaiteve mba'e.
1.1. Ñe'ẽjovake (relación) niko ñe'ẽpotymimi joguaha ja'éva ojupe, ha ñane irũ ombohovakekuaáva ñandéve.
Techapýrã:
Che korapýpe areko
Ka'avo hérava aromita
Jepémo ápe heta nde rogaygua
Che rohetũmíta
Nde korapýpe reguereko
peteĩ ka'avo hérava aromíta
Anínte eja cherehe, ¡cháke! Che ru nderaviramíta
1.2. Ñe'ẽñemiguerojera (adivinanza) niko ñe'ẽporandu oñepyrũva maravichu maravichúpe, ha oha'ãrõva ñembohovái katupyry.
Techapyrã 1. Maravichu maravichu, mba'émotepa
ñapo'ẽramo hesape okaru (jetapa)
2. Maravichu, maravichu, mba'émotepa
peteĩ karai po'i oike ka'aguýpe ha
osẽ iñakã rehe ysypo (ju).
1.3. Jeroviapy (creencia) niko umi mba'ekuaa jaguerekóva, jepémo ñe'ẽrei, upeichavérõ jepe ojepuru tapiáva oparupiete oñembohováivo mba'e hesaka'ỹva.
Techapyrã:
Mbarakaja hekove pokõi
Mbarakaja hũ ome'ẽ po'a
Chavurro hasẽramo, okýta
1.4. Jeroviajerovu (superstición) niko umi mba'ekuaa oñembotuichareíva; ja'eporãsérõ, jeroviajerovu niko ha'ehína umi jeroviapy ñemongakuaave.
Techapyrã:
Typycha okẽ kupépe pya'e omondo ogapýgui jahayhu'ỹvape
Kuña ndojahuiva'erã imemby rire, ỹramo imembymi omanokuaa chugui
Pitogue opurahéiramo, he'ise oĩha hyeguasúva
1.5. Paje (magia) niko mba'ekuaa ojepurúva mba'e porã ha mba'e vai aporã. Oĩ tapicha -iñaranduka'atýva- oñembokatupyryva'ekue pajépe, upéicha rupi umíva oporopohãnokuaa. Heta tapicha ohasa'asýva, hasykatuetéva, ndojejuhúiva, ndaipirapiréiva, ikerairũ pochýva hamba'e oñepohãnouka hekokatujey haĝua ỹramo ojora haĝua mba'e vai ojejapóva hesekuéra; ha katu, oĩ oipurúva paje oharu haĝua hapichápe. Ja'ekuaa avei oĩha kuimba'e ha kuña ojapokuaáva paje. Oĩ oipurúva imba'ekuaa oharu, ojahéi térã ombyai haĝua oimerãévape, umívape oñembohéra paje apoha hũva; oĩháicha avei ojoráva mba'e vai térã ombohekokatujeýva tapicha ojeharuva'ekuépe, ha ko'ãvape oñembohéra paje apoha morotĩva. Pe paje morotĩ apohára ndaikatúi ojapo paje hũva ha péicha avei pe paje hũ apohára ndaikatúi ojapo paje morotĩva. Paje apópe ojepuru opa mba'e: ñana, tembi'u, yvoty, tuguy, yvy, kuatia, ao, inimbo, ta'ãnga, marangatukuéra ra'ãnga, kurusu, y karaipyre, juky, akãrague, kangue, kavure'i rague, guinéa kyra, tepoti, ka'a, itakaru, ju ha ñembo'e San Antonio, San Miguel Arcángel, Santo Tomás, Santa Elena ha Santa Catalina de Sena-pe.
1.6. Ñepohãno chae (medicina popular): Paraguáype hetaiteve oĩ tapicha hasykatu jave oñepohãnoukáva pohãnohára chaépe ha umichahápe ñe'ẽ ojepuruvéva ñomongetahápe ha'ehína avañe'ẽ. Umi pohãnohára chae oipuru pohãrõ umi mba'e oguerekóva hekohápe. Ndaipóri ha'ekuéraichagua oikuaa porãvéva ka'avo ha ñanamimi oĩva ijerére. Umíva ha'ehína hembipuru. Umi pohã oipuru hikuái oporomonguera haĝua. Oĩ ambue pohãnohára ndoipurúiva ñana. Añetehápe, oĩ oporomongueráva yvy, y térã katu oporopohãnóva ñembo'e rupive. Nahi'ãi jaheja tesaráipe Guaranikuéra oikuaaporãhague upe hekoha. Ndaipóri ka'avo, ita térã mymba hera'ỹva Guaraníme. Ko'ã tapicha imba'ekuaáva apytépe, oĩ avei pe oporomomembýva, oñembohérava partéra chae, oipytyvõva kuña hyeguasúvape imemby haĝua, hogapýpe. Jaikuaaháicha sa'i oĩ kuña ohóva peteĩ tasyópe (hospital) imemby.
Iporã avei ja'e, mba'asykuéra oĩháicha heraha avei Guaraníme. Techapyrãrõ: ohéo térã haru; py'aruru; tavardillo; kambyrujere; mitãreterasy; isípula; topepireko ha ambuéva.
Pohãramo ojepuru ko'ãva: ka'ahái, ka'arẽ; guavirami, taperyva; arasa, yvapurũ; tapekue; tarope, jaguarundi; amba'y, kumanda yvyra'i, mamóne; kokũ, jaguareteka'a; karaguata, mba'ysyvo; ka'arurupe, ka'apiky'i; kalaguala ha ambuéva.
1.7. Jeroviakatu (religión). Ñane retãygua omomba'eguasu opa mba'e ijáva jeroviakatúpe, taha'e ha'eháicha. Péicha opavave jaguereko peteĩ térã hetave ñangarekohára: San Blas (ahy'o rerekua), San Roque (jagua ha imeĝuáva rerekua); Santa Lucía (ohecha'ỹva rerekua); San Ramón (hyeguasúva ha imembyramóva rerekua); San Isidro (ñemitỹhára rerekua), San Cayetano (mba'apohára rerekua); Santo Tomás (oñemoarandúva ha iñarandúva rerekua); Santa Cecilia (puraheihára rerekua); San Antonio (ojohayhúva rerekua); San Judas Tadeo (imba'ehasýva ha apañuãi rerekua).
Paraguáype -héra Guaraní reheve- jahechakuaa gueterei: tupãnói, óga ñemongarai; jepokuaa ha jerovia póra rehegua (upéva jeko hekovaiva'ekue, iñangaipa hetava'ekue), ha Estacionero opurahei'asýva kurusu árape ha Arapokõindy Marangatúpe (Samana Santa).
1.8. Mombe'ugua'u (mito) oñeha'ã ombohovái umi mba'e iñypytũ, hypy'ũ, jahecha'ỹ ha jaikuaaporã'ỹva, jepémo upéicha jagueroviáva.
Techapyrã:
JASY JATERE
Kóva hina Tau ha Kerana ñemoñare irundyha. Ko mitã'i yvágaicha hesa hovy hasy ha kuarahy mimbícha iñakãrague sa'yju. Oĝuahẽvo asajepyte ndaje osẽ omyasãi mborayhu. Oje'e hese opívo oguataha ha oguerekoha ipópe ka'a rakã pehẽngue ome'ẽva ichupe imba'ekuaaita.
1.9. Mombe'upy (leyenda) niko oñeha'ã ombohovái mba'eicharupíva oĩ yvy ape ári umi hekomymbáva (animales), hekoka'avóva (vegetales) ha mba'ehekotee'ỹva (minerales). Techapyrã:
KA'A
Peteĩ áraje Ñande Ru ou, tujamíramo, yvy ape ári oguatávo, ha ikane'õmarõ oheka peteĩ ogami opytu'u haĝua. Ohohápente mavave ndoipe'ái chupe hóga rokẽ. Maymávante oñembotavypa chugui. Ipahaitépe, oĝuahẽ peteĩ tujami rógape. Upéva ombohasa chupe hógape, ome'ẽ chupe y ha tembi'u, ha okemi haĝua avei ome'ẽ chupe. Upe tujami oikóje itajýra ndive, ha mokõive rasa oñangareko porã Ñande Ru rehe.
Ohecharamógui tujami ha tajýra reko marangatu, Ñande Ru ojevúvo yvágape omoheñoiukáje tujami róga korapýpe, peteĩ ka'avo pyahu avave oikuaa'ỹva. Upei oĝuahẽkuri tujami rendápe Ñande Ru remimbou; ombo'eva'ekue tujami ha tajýrape mba'eichaitépa ojepuru'arã upe ka'avo pyahu, hérava ka'a, opytava'ekue mokõivéva poguýpe.
1.10. Káso ñemombe'u (Cuentos populares) niko umi ñemombe'u iñasãiva ñane retãpýre ha ñande rapicha omombe'úva imandu'akuévo hembiasakue térã ambue hapicha rembiasakuére. Opaichagua káso niko oĩ, péicha, ñahendukuaa póra, pombéro, pláta yvyguy, paje, Pychãichi ha Perurima umíva rehegua. Oĩ avei omombe'úva mba'éichapa heñóikuri tavakuéra, ỹramo oñe'ẽva guyra, mymba, térã ka'avokuéra rehe. Oĩ itie'ỹva, avei ñanembopukáva, ñanemongyhyjéva ha opaichaguáva. Upeichavérõ jepe, maymáva ñanerekombo'e ohechaukágui ñandéve pe ñande rekoite; avei oguerekógui upe arandu ka'aty oje'eha. Ko'áĝa rupi ae oñembyaty ha mbeguekatúpe ojehai ohóvo. Avei oñemomba'eguasúve ha ojehechakuaaramojey.
Techapyrã:
MBORIAHU RYĜUATÃ KÁSO
(Mbyatyhára: David A. Galeano Olivera)
Karai Hilario ha hogayguakuéra oikova'ekue, ñepyrũrãme, Itakyrýpe. Upépe omba'apo hikuái kokuépe. Mandyju ha manduvi niko umi mba'e oñemitỹkakuaavéva, ohepyme'ẽ haĝua. Oiko porã hikuái, imboriahu ryĝuatã. Imarangatu hikuái. Heta tapicha ohayhu añete Hilario ha hogayguakuérape, ha oĩra'e avei ohayhu'ỹva chupekuéra.
Péicha ndaje, peteĩ ko'ẽ, ojuhu hikuái juky iñasãiva hóga jerére. Osẽ ha ohohápente, hóga jerére, juky mante ojuhu. Oñemondýivoi ha'ekuéra. Oñembo'e avei, ha upéi ohypýi ykaraipyrépe. Ña Carmen -Hilario rembireko- oitypeíkuri ha ombyatypa peteĩ vosápe, ha'e.... ka'arupytũ jave oñotỹkuri -iména ndive- kuarahy reike gotyo.
Upeichavérõ jepe, upe ára guive nosẽporãvei mba'eve chupekuéra. Ña Carmen jeko oúkuri hasykatuetévoi. Hilario katu ojuhúkuri irundy hymba vaka oñekarãi ha huguypáva, upéi omanombava'ekue ichugui. Ha'e oñangareko aja hembireko ha umi hymba vakáre, ysokuéra oñemohyguatãkuri imandyjutýpe. Upeichaite jekoraka'e ojehúkuri. Vaípeko ojehecha hikuái. Iñambuepaite hekovekuéra. Peteĩ pohãnohára chae he'íkuri chupekuéra: “Mba'evai niko ojejapo penderehe. Ndaha'éi vyrorei. Che ndachepu'akamo'ãi hese. Pehayhúramo pende rekove ha pene ñemoñare, pehova'erã ko'águi ha pya'e ave. Pepytáramo ko'ápe ikatu pemanomba; pehóramo ikatu peñakãrapu'ãjey”.
Pya'e jeko Hilario ha ipehẽnguekuéra ojapyhýkuri ijaomimi ha oje'ói Itakyrýgui. Mombyryvoi oho upégui, Karaguataýpe. Upépe ojogapo vaivai; ha upéicha avei, heta ára ndaje ohasa asy. Yvýpe hamba'e oke ha okaru. Hilario ha ita'ýra ypykue ohókuri omba'apo peteĩ mandyjutýpe. Mbeguekatúpe ojoguajeýkuri tupa, apyka, mesa, umíva. Upeichahárupi ndaje, peteĩ ka'arupytũ, Hilario -ou rire imba'apohágui- oguapýkuri itapỹi rovái okay'u hembireko ndive; ha oñemongetaháguihina hesaho hikuái peteĩ karréta nandíre, ohasáva ohóvo, ha jeko oĝuahẽvo peteĩ mbokaja tuja renondépe -namombyrýiva hogakuéragui- oguetékuri Hilario ha Ña Carmen resa renondégui. “Mba'épiko péva”, he'íje hikuái ojupe. Mokõive ndaje imandu'ákuri upérõ umi hogaykeregua ñe'ẽnguére. Ha'ekuéra niko omombe'úmiva'erã Hilario ha Ña Carmen-pe Karaguatay iporaha, ha sapy'apy'a ojejuhuha upépe pláta yvyguy. Ñorairõ Guasu rapekuevoi niko raka'e. Ambue ka'arupytũme ojehujeýkuri upe mba'e. “Oiméne niko kóva hína pláta yvyguy mba'e”, he'ijekoraka'e hembirekópe, ha ombojoapy: “Ko'ẽramo jajo'óta”. Upe ára irundyhápe Hilario ndohói omba'apo. Opytákuri, ha hembireko ha ita'ýra ypykue ndive ohókuri mbokaja tuja oĩha meve. Ogueraha hikuái peteĩ jo'oha (pala), ha oñepyrũ ojo'o. Pya'evoi ndaje ojuhu peteĩ karameĝua'i. Onohẽraka'e hikuái ha oipe'ávo ojuhu hyepypegua omimbipáva, nimbora'e pláta yvyguy hína. Ovy'aiterei hikuái, jepérõ upéicha nomombe'úikuri mavavetépe. Oguerokirirĩnte hikuái.
Mbohapy ára ohasa rire jeko Hilario osẽkuri ohopa heseve Brasil-pe, ha upépe ohepyme'ẽkuri. Heta pirapire ndaje oñeme'ẽkuri chupe. Upégui ou rire, ojoguákuri hogarã Paraguaýpe. Ko'aĝaite peve oiko ko'ápe. Ipirapire heta jepiveguáicha; ha'e... kakuaa omba'apo. Añetémbora'e upe he'iva'ekue chupekuéra pohãnohára chae: “Pehóramo ikatu peñakãrapu'ãjey”. Ha añetehápe, upeichaite oiko hesekuéra. Mba'e vai rire, mba'e porã manteva'erã, péicha niko oje'evavoíjepi...
... ha upépe opa.
MBA'E'APOGUIGUA TAVARANDU (FOLKLORE MATERIAL O ERGOLOGICO)
Kóvape oikepaite mba'e tavarandugua oikóva mba'e apo rupive. Heñói guive ava ojapo heta mba'e ipópe. Aipórõ ápe oikehína: óga apo, tembi'u apo ha opaichagua mba'e apo (ñanduti, poyvi, ovecha rague umíva).
2.1. Óga (vivienda) oñemopu'ãvo oñemohendava'erã tekotevẽháicha ani haĝua yvytu vai ojeity hi'ári. Oĩ óga ojejapóva mbokaja yguégui ha oñemo'ã kapi'íva; ha upéicha avei ojogapóva ipyahuveháicha, oipurúmava yvy'atã (ladrillo) ha yvyrajegua. Óga oñemboja'o kóicha: tataypy, ñaimeha térã jahuha, kotykeha, kotykaruha ha guataha. Ogapypegua katu ko'ãva: tupa kochõ ha aramboha; kyha, karameĝua, tataindyrenda, lampiũ, tataindy; mesa, apyka, apykape, apykapuku, kambuchi, tembipuru; angu'a, ña'ẽmbe, yrupẽ, ajaka, y'uha, hy'a, yrenda ha kanéka.
2.2. Tembi'u Paraguay (alimentos). Tembi'u apópe ojepuru ko'ãva: aramirõ, avati, kure ñandy, kamby, kesu, ryguasu rupi'a, mymba ro'o opaichagua. Mboheha (condimento) apytépe jajuhukuaa: áho, sevói, ky'ỹi, asuka, juky, laurel rogue ha limõ. Tembi'u Paraguáy apytépe oĩ: huitĩ maimbe, rora, kavure, mbeju, chipa, so'o jukysy, so'o josopy, so'o apu'a, so'o chyryry, so'o ka'ẽ, puchéro, vífe koy'gua, chamuchína, asado de carnes, guiso, pajagua maskáda, chatáka, votifarra, mbusia, kumanda, lókro, saporo, jopara, ipokue, iñakãngue yvyguy, chicharõ, chipa guasu, mbaipy, kiveve, kosereva, kaguyjy, kamby-arro, arapaho, alóha, terere, guari, chícha ha ambuéva.
2.3. Jasypapaha ñemitỹ ha mymba ñangarekoguigua (Calendario de actividades agropecuarias). Jasyteĩ: yvavakuéra hi'aju. Oĩ sandia, merõ, avakachi, arasa; Jasykõi: Oñemono'õ mandyju ha oñekytĩ yvyrakuéra; Jasyapy: Oñembyaty avati, oñembosako'i yvy oñeñemitỹ agua; avei, oiko kure ñemongyra; Jasyrundy: Ojehapo'o mandi'o. Oñeñotỹ opaichagua temitỹ, ojeguerova yvyra ha ka'avokuéra; Jasypo: Oñemopotĩ kokue. Oĩma heta yva hykuéva: narã, limõ hamba'e. Oñeñitỹ petỹ; Jasypoteĩ: Oĩma kumanda ha takuare'ẽ; Jasypokõi: Oñembosako'i yvy ambue temitỹme ĝuarã. Oñeñotỹ mandi'o, jety, kumanda, manduvi, sandia, merõ, kurapepẽ, arro. Oñekytĩ ka'a; Jasypoapy: Oñeñangareko mymbakuérare: kure, kavaju, vaka, ovecha, kavara; Jasyporundy: Oñeñotỹ mandyju, manduvi, arro, kumanda, jety, merõ, kurapepẽ, andai, pakova, mandi'o. Oñeñapĩ ovecha; Jasypa: Oĩma trigo; Jasypateĩ: Oĩ ñepyrũmaavatiky, sandia, merõ ha piña; ha Jasypakõi: Hetáma avati, merõ ha sandia. Oñemba'apóma avei petỹ ha mba'eysyvóre.
2.4. Mba'e'apo. Táva ojejapohápe ha mba'e ojejapóva (Artesanía: su geografía y materiales empleados). Ita, Aregua ha Tovatĩme: mba'e'apo ñai'ũ ha tovatĩgui, Karapegua: poyvi, San Miguel: ovecha rague, Jataity: ao po'i, Kapiata: typycha, Luque: Mbaraka ha opaichagua jeguaka itaju ha kuarepotĩgui, Limpio: karanda'y), Itagua: ñanduti, Pirivevúi: póncho 60 lista), Ka'akupe: mba'ehe'ẽ, Cnel. Bogado ha Eusebio Ayala: chipa, Atyra ha Ypakarai: vakapi.
AVANO'ÕGUIGUA TAVARANDU (FOLKLORE SOCIAL O SOCIOLOGICO)
Kóvape katu oike mba'e tavarandugua oñemoañetéva tekohápe, tapichakuéra ndive, teko ñemoirũ rupive. Hyepýpe jajuhukuaa: ñe'ẽ jepuru, mba'epuru ha jepokuaa, vy'arã ha ambue mba'e.
3.1. Jehero (apodo) niko teratee'ỹva jaipurúva ogapýpe térã angirũ apytépe. Techapyrã: Chiquitín, Pancho, Aguara'i, Avión Koli, Anguja, Kavaju Rembe, Kururu, Gállo Perõ, Guyra Tavy, Jaguarete, Jatevu, Jagua'i Pakéte, Ka'i, Jagua Perõ, Vaka resa.
3.2. Ñe'ẽnga (Refranes) niko ohechauka ava arandu ka'aty, ñe'ẽ'apesã rupive.
Techapyrã:
Ahaséma ógape, he'i hyéva ikasõme.
Aisu'u ha amokõ hykuere, heíje ináko reheve okeva'ekue.
Aháta aju, he'i osóva.
Avy'a ha ndavy'ái, he'íje iména manóva.
Áĝante re'áne che píkore, he'íje lóro.
Che ndaka'úi, he'i oka'úva.
Chéngo ha'emínte, he'i loríto óga.
Ivai la situ, he'íje hekakapa'ãva.
Javy'ahaĝuánte, he'íje ikomáipe omoakãperõva'ekue.
Jaikove, he'íje mondaha omonda'íramo.
Kavalete, heí isái mbykýva.
Cada cosa henda, he'íje iky oguerováva ityvytágui iñakãme.
La unión hace la fuerza, he'íje ikatĩjováiva.
Ndaha'evoi la ha'usepávakuri, he'íje asadohágui oñemuñava'ekue.
Ndaipóri forma, he'íje angu'ápe oñenóva.
Ña'aguata, he'íje iména katĩva.
Sapy'aite ĝuarã, he'íje iména sa'yjúva.
Tuicha rejavy, he'íje hetyma yvyráva oisu'úrõ chupe jagua.
El único que me queda bien, he'íje ijao peteĩva.
Arriéro rembe puku kavaju uhéi.
Arriéro vai pombéro villetéra.
Arriéro rekorei lápi de color morotĩ.
Arriéro juruméme kaseróla.
Mitã vai kururu ñembo'y.
Lígape jakare jepe ojahogáva.
Mandarína ha ĝuaiĝui ndaikatúi ja'u ñemi.
Výro ha yvyra karẽ araka'eve ndopái.
Hovasyve tape yképe okakávagui.
3.3. Ñembosarái ha tetia'erã (juegos y Pasatiempos) niko ha'e umi mba'e ñaha'ãkuaáva ñande rapichakuéra ndive. Ã mba'e ñaikotevẽ ñande rekohápe ha upehaguére ndaikatúi hese'ỹkuéra. Umi ojekuaavéva apytépe jaguereko: tuka'ẽ, kuãirũ kañy, tevi trápo, valíta, tikichuéla; partído; calesita, carrera vosa, kambuchi jejoka, paila jeheréi, tata ári jehasa, yvyrasỹi, tóro ñemoñarõ, toro kandil ha ambuéva.
3.4. Vy'arã marangatúva (fiestas patronales). Ko'ápe oĩ 6 jasyteĩ: Reyes Magos; 21 jasyteĩ: Ñandejára Guasu, Pirivevúipe; 2 jasykõi: La Candelaria, Kapiatãpe; 3 jasykõi: San Blas, Pirivevui ha Itápe; 3 jasypo: kurusu ára; 24 jasypoteĩ: San Juan ára; 10 jasyapy: San Lorenzo, Ky'ỹindy ha San Lorenzo-pe; 1 jasypateĩ: Todos los Santos, 2 jasypateĩ: día de los difuntos, 8 jasypakõi: Tupãsy Ka'akupe; 21 jasypakõi: Santo Tomás, Paraguarípe; ha 24 jasypakõi: Tupãra'y arareñói.
FUENTES
Por David Galeano Olivera (ATENEO DE LENGUA Y CULTURA GUARANI)

%%%

Ára 30 jasypokõi jave niko ojehecharamo Tekoayhu ára. Tekotevẽ ñanemandu'a Tekoayhu Arapygua Ñemongu'e'aty heñoihague omomba'eguasu ha omombaretevévo tekoayhu opavave tekove apytépe, ikatuhaĝuáicha oñemoherakuãve Py'aguapy Reko. Ko mba'e porãite ipotyjerákuri Pohãnohára Ramón Artemio Bracho apytu'ũme, Puerto Pinasco, Paraguái Retãme, ary 1958-pe. Upe guive ojegueromandu'a Tekoayhu Ára ñane retã ha ambue tetãme.
Mávapiko oimo'ãta -he'i Pohãnohára Ramón Artemio Bracho iñaranduka “Historia de la Cruzada Mundial de la Amistad”-pe- ohasamahague 51 ary upe ára 20 jasypoteĩ ary 1958-guare. Upérõ niko arekókuri 33 arýnte ha aime javérõ che mba'apohápe, Tasyo Instituto de Previsión Social-pe aimehápe avei Sãmbyhyhárarõ; chemandu'ákuri oikova'ekue ambue ára pyhare, Puerto Pinasco-pe, añe'ẽrõguare yvyra árare. Upe jave ousapy'a che akã ha che korasõme peteĩ porandu: mba'éichapiko Tekoayhu, ha'éva peteĩ temiandu neporãmbajepéva, ndorekomo'ãi hi'ára, oĩháicha sy ára, túva ára ha ramoiténte yvyra ára. Ahechakuaávo upe mba'e porãite, pya'e porã asẽ aha amombe'u che rembirekope. Ha'e ohecharamóvo che remiandu, che añuã, chemokyre'ỹ ha he'i chéve akóinte ajepytaso haĝua upe mba'e porãite rehehápe.
Ary 1964-pe, Ministerio de Educación, Kuatiapyre 242 rupive, he'i 30 jaspypokõi ha'eha Tekoayhu Ára. Upe kuatiáre omboguapy héra J. Bernardino Gorostiaga ha'éva Tekombo'e Motenondehára upérõ. Tekoayhu Arapokõindy jehecharamo peteĩha oikókuri 21 jasypokõi guive, ára 27 peve; ary 1958-pe.
Oĝuahẽvo Tekoayhu Ára ñane retãme, temimbo'ekuéra oha'ãjepi “angirũ ñemi”. Ko ñembosaráipe, ojehaiva'erã opavavéva réra kuatia'ípe ha oñemoinge peteĩ vosa'ípe; upéi, peteĩteĩ onohẽva'erã upégui peteĩ kuatia'i ha oñongatuva'erã omombe'u'ỹre máva rérapa onohẽ. Ipahápe, Tekoayhu Árape, peteĩteĩ ohasava'erã tenondépe, ohenói iñangirũ ñemíme, ome'ẽ ichupe peteĩ jopói ha ohetũ térã oañuã chupe.

%%%

Tekove yvypora kuera maymayva derecho kuaaukaha (1948) /falta preambulo/
Art. 1: Mayma yvypóra ou ko yvy ári iñapytl'yre ha eteĩcha dignidad ha derecho jeguerekópe; ha ikatu rupi oikuaa añetéva ha añete'yva, iporãva ha ivaíva, tekotevẽ pehenguéicha oiko oñondivekuéra.
Art. 2: Mayma yuypóra oguereko derecho ha libertad kuéra ko Declaraciónpe oĩva, oñemaña'yre mba'eichaguapa i-ráza, ipire color; kiñápa terãpa kuimba'e, iñe'ẽ, i-religión, iñopinión política, hetã, ha'épa mba' rerekoha, oĩpa yvate terãpa nahániri sociedad ryepype, hamba'e.
Mba'eveichagua jeporavo avei ndoiók va'erã oñemañanguévo hetã situación rehe, legalmentepa mba'éicha oĩ, ha'épa isãsopyre, oguatáva ojeheguiete, térãpa oĩ ambue tetã ndiv térã ipoguype.
Art. 3: Mayma tapicha oguereko derecho oikovévo, piporúvo ilibertad ha ojerrespetávo ipersona.
Art. 4: Avavépe ndojeguerekói va'erã esclavo térã tembiguái ramo; mba'eveichagua esclavitud térã tapicha jejogua ha ñevende ndaikatúl oiko.
Art. 5: Avavére ndoikova'erãi ñembosarái vai térã ñambohasa asy, humano rekore ndojojáiva.
Art. 6: Mayma yvypóra oguereko derecho ojehechakuaávo ichupe opaite handárupi ha'eha peteĩ máva leiduéra renondépe.
Art. 7: Maymavaite: peteĩchante léi renondépe ha oguereko, mba'eveichagua jeporavo'yre, derecho peteĩcha léi oñangarekóvo hese. Maymáva oguereko derecho peteĩcha oñeñangarekóvo hese. Maymáva oguereko derecho peteĩcha oñeñangarekóvo hese opaichagua jeporavo ohóvagui ko Declaración cóntrape, ha opa ñeha'ã oikóvagui jeporavorã.
Art. 8: Mayma yvypóra oguereko derecho oñangarekóvo hese hekoitépe tribunal kuéra oĩva hetãme, omo'ã haguáicha ichupe umi opyrũsévagui iderecho kuéra rehe oĨva constitución a léipe.
Art. 9: Avavépe ndaikatúi mbaretépe reínte oñedetene, ojegueraha preso terá oñemosẽ hetãgui.
Art. 10: Mayma yvypóra oguereko derecho, peteĩchapánte, ohendúvo ichupe idespáchope ha justicia ojerure haichaite, peteĩ tribunal oguatáva ojeheguiete ha oporolado apo'yva, oñemyesakãta java iderecho ha obligación huéra, ha avei ojehesa'yjóratõ oñembojáva hese tembiapo vai'éi cóntrape ohóva.
Art. 11: 1.Oñembojáro peteĩ tapicháre hembiapo vai hague, oguereko derecho oñepensávo hese nda'upeichaiha, nahesakãi aja ha'eha culpable; pe ñemyesakã oido va'erã tribunalpe, ha oguereko va'erã upépe mayma garantía oikotevẽva oñedefende hagua. 2.Avavépe noñecondeva va'erãi ojapo térã ndojapói haguére peteĩ mba'endaha'éiva delito upe java, tetãpypegua léi térã tetãnguéra léipe guarã. Noñeme'ẽva'erãi avei castigo pohyve léipe oĩvagui oiko jave delito.
Art. 12: Ndaikatúj oimeháicha reínte ojeikévo peteĩ tapicha rekovépe, hóga, hogapy térã icarta kuérpade. Naikatúi avei ojepokóntevo héra térã herakuã porãre. Mayma yvypóra oguereko derecho léi oñangarekóvo hese ko'ãmba'épe.
Art. 13: 1.Mayma yvypóra oguereko derecho ou ha oheovo tetãpyre ha oiporavóvo moõoikóta peteĩ tetã ryepype. 2.Mayma yvypóra oguereko derecho osẽvo oimeraẽva tetãgui, taha e jepe hetãtee, ha upéi ou jevyo hetãme.
Art. 14: 1.Ojepersegui jave ichupe, mayma tekove ikatu oho oñemo'ã hagua oimeraẽva tetãme. 2.Ko derecho ndaikatúi ojeporu persecución oúrõ justiciagui tembiapo vaikuére, térã ojeho rupi Naciones Unidas remiandu ha rembipota cóntrape.
Art. 15: 1.Mayma yvypóra oguereko derecho hetãvo. 2.Avavégui ndaikatúi ojepe'a oimeháicha reínte hetã derecho oguerekóvagui okambiávo upe hetã.
Art. 16: 1.Kuimba'e ha kuña maymáva, omendakuaaha tiémpo guive, oguereko derecho omdávo ha omoñepyrũvo petel ogapy. Ko'ávara ndaikatúi of problema oúva raza, tetã, terã religióngui. Petelcha va'era 1 derecho kuéra menda reheguáva, oiko aja kupukue hikuái menda ryepype, ha evei sapyánte oñembyairõ upe imenda kuéra. 2.Menda ikatu oiko umi omendátava otrõ añoite petel ñe'ẽme upeverã, ojeheguiete, avave ojopy'yre ichupekuéra. 3.Familia ha'e sociedad apyra ha ñepyrũete, ha oguereko derecho oñangarekóvo hese sociedad ha Estado.
Art. 17: 1.Mayma yvypóra iderecho oguerekóvo imbaéteéva, ha ha'eño háicha, ha avei ambuerkuéra ndive. 2.Avavégui ndojepe'ava'erãi oimeháicha reinte imbáe teéva.
Art. 18: Mayma yvypóra oguereko derecho oñemonguévo ojeheguiete, iñaka, inconciencia ha ireligión he'i háicha ichupe. Ko deréchope oike ikatuha okambia ireligión ha ijerovia, avei ohechaukávo ko'ãva ha'eño háicha térã ambuekuéra ndive,opavave renondépe térã ha'eñohápe, tekombo'e, térã jeiko upéva he'i háicha rupive.
Art. 19: Maypa tapicha iderecho oguerekóvo ijidea ha iñeñandu tee, ha upéva oikuaaukávo ojejuru mboty'yre ichupe; ko deréchope oike avavépe nonnemolestáivo marandu ha opinión kuéra, ha avei oñemosarambivo ko'ãva opaite hendárupi, mayma tembiporu upevarã oiva rupive.
Art. 20: 1.Mayma yvypóra oguereko derecho ijatyvo oñondive ha ojapóvo joaju hapicha kuéra ñorairõ'yre. 2.Avavépe ndaikatúi ojejopy oike hagua petel asociaciónpe.
Art. 21: 1.Mayma yvipóra oguereko derechoijávo hetã resambyhype, ha'ete voi, yro katu hemimoĩngue, h'ae oiporavo va'ekue rupive. 2.Mayma tapicha oguereko derecho petelĩchapante, ohupityvo cargo público kuéra hetãme. 3.Mburuvicha kuéra omanda ha oisambyhy hagua teta, tetãygua kuéra ome'eẽ ichupekuéra upe pu'aka. Ha ko tetãygua kuéra rembipota ojechauka va'erã elección ipotiva rupive,cada cierto tiempo oikova'erãva, maymavaite ijahápem ha peteicha ivoto kuéra ovalehápe; avei avave oikuaa'yre mávarepa revota, ikatu haguaicha avave nandejopyiupe jeporavo apópe.
Art. 22: Mayma yvypóra, ha'erupi sociedad pegua, oguereko derecho pe sociedad oñangarekóvo hese. Upevaã pe hetã oñeh'ã mbaite va'erã, ha tetãnguéra oñopytyvõ va'erã, recurso ha organización tetã oguerekóva rupive, maymavaite ohupity hagua hemikotevẽ económico social ha cultural, oiko hagua ichugui persona añetete.
Art. 23: 1.Mayma yvypóra oguereko derecho omba'apóvo ojeheguiete hembiaporã, pe imba'apópe oñemongu'évo iporãve haguáicha, ha oñeñangarekóvo hese ani opyta trabajo'yre. 2.Mayma yvypóra oguereko derecho, mba'eveichagua jeporavo'yre, pretelchante ojepagávo ichupe, petelchaterõ hembiapo. 3.Mayma omba'apóva oguereko derecho oganávo hekópe porã, oikokuaa haguáicha, ha'e ha hogaygua, idignidad humana ojerure háicha. Ndohupitypáirõ ichupe oimeraẽva medio pytyvõrã sociedad oguerekóvagui. 4.Mayma tapicha oguereko derecho ojapóvo sindicato ha ojoajúvo hapicha mba'apohára ndive, iñinterése kuéra odefende hagua.
Art. 24: Mayma yvypóra oguereko derecho opytu'úvo, ho'ureimivo nombaápoi jave; avei omba'apóvo omba'apo hagua ha'óra pevénte, ha ivacaciónvo oguahẽ vove jepi tiempo, ha upe aja ojepagávo ichupe.
Art. 25: 1.Mayma yvypóra oguereko derecho oikove olgadomivo, ani hagua ichupe voi, ha hogayguápe avei, ofalta ho'uva'erã, ipohã repyrã, iñemonderã, óga oiko hagua, ha ambue mba'e oikotevẽva oikove hagua. Iderecho avei oguereko seguro oñemongui ramo guarã imba apohágui, terã katu hasy, ndovalevéi, iména mano, itujaiterei, térã ambue mba'e rupi indojevale kuaavéi ramo guarã ojehe. 2.Sy ha mitãre oñeñangareko va'erã iporave haguáicha. Mayma mitã, omendáva oguereko derecho sociedad oñangarekóvo hesekuéra.
Art. 26: 1.Mayma yvypóra oguereko derecho ojehekombo'eukávo. Pejehekombo'e reínte va'erã, pe iñepyrũetépeguánte jepe. Pe tekombo'e jehai ha jeleénte jepe hagua, ha'e va'erã obligatorio. Profesión kuéra ha técnica ñeaprende, olva'erã enteroitépe ohupity haguaicha. Umi universidad rupi ojeike hagua, katupyry rehente odepende va'erã, ha mayma interesádope oñeme'ẽva'erã juruja. 2.Pe educación rembiaporã ha'eva'erã: tojapo tekove mayágui persona añetete, okakuaáva opáichavo. Omombarete va'erã derecho ha libertad ñemomba'e guasu. Oipytyvõ va'erã olhagua jekopyty, ñoaguanta kuaa, joayhu, mayma tetã ha raza terã religión oñondive. Omboguata va'erã avei umi tembiapoukapy Naciones Unidas omolva ol hagua tapiaite py'aguapy. 3.Sy ha tuvakuéra oguereko derecho itendondévo oiporavo hagua mba'éichagua educaciónpa oñeme'ẽta imitãnguérape.
Art. 27: 1.Mayma yvypóra oguereko derecho oparticipávo, avave ojopy terã ojoko'yre ichupe, incomunidad rekotee ñeñandukápe; ombovyávo ichupe umi tembiapokue porã hechapyrã; avei oparticipávo umi arandu pyahu oikévape, ha umi jeiko porãve ko'ãgarupi oúvape. 2.Mayma yvypóra oguereko derecho oñeñangarekóvo ichupe interese moral ha material oguerekóva rehe, ha'érupimba'epyahu terã ñe'ẽ yvoty, kuatia arandu térã tembiapo hecharamomby apohare.
Art. 28: Mayma yvypóra oguereko derecho ojejapóvo ichupe hetãsme ha hetãnguéra apytépe, petef jeikoha oñemo'añatehape derecho ha libertd kuéra onnemolva ko Declaraciónpe.
Art. 29: 1.Mayma yvypóra oguereko tembiaporã comunidad ndive guarã, upépe mante ikatúgui okakuaa ha hi'aju persona haicha. 2.Léi mante ikatu omol linde ikatu'yva jahasa jaiporukuévo ñande libertad kuéra, ani hagua ñapyru ñande rapicha derecho ha libertad rehe; avei jaiko hagua moral ojerure háicha, orden público oipota háicha, ha petel sociedad democrática reko py'aguapy oikotevẽ Háicha. 3.Ko'ã derecho ha libertad juéra mba'eveichvérõ ndaikatúi ojeporu Naciones Unidas oipota ha opensáva cóntrape.
Art. 30: Mba'evepunto ko Declaraciónpe olva noñentendeva'erãi ome'ẽ Estádope, petel aty térã petel tapichápe, omoñepirũ ha omboguata hagua algún tembiapo ikatúva omboyke petelva jepe umi derecho ha libertad kuéra oñemboysyva ko Declaraciónpe.
Joaju okapeguávandi
Tekove yvypora kuera maymayva derecho kuaaukaha

%%%

Agnes Gonxha Bojaxhiu, ojekuaavéva Teresa de Calcuta ramo, heñoiva'ekue ára 26 jasypoapy ary 1910-pe, táva Skopje (Skopie), ko'áĝa oĩva Macedonia retãme. Tupãrembiguái ojapóva India-gui hetã mokõiha. 12 ary ombotýrõguare oike Congregación Mariana de las Hijas de María-pe, upépe oñepyrũraka'e oipytyvõ umi oikotevẽvévape.
18 ary ombotýrõguare oheja hetã ha ohókuri táva Dublin, Irlanda retãme, ha upépe oike Congregación de Nuestra Señora de Loreto-pe. Oikoségui tupãrembiguáirõ India-pe, osẽ oho Bengala-pe ha upépe oñemoarandu mbo'ehararã ha oiporavo héra pyahurã: Teresa. Ombo'ejepékuri St. Mary's High School, Calcuta-pe, ary 1948 peve. Upe arýpe Tupão ruvicha Roma-pegua omoneĩ imba'ejerure ha upe guive oñepyrũ omba'apo umi imboriahuvéva apytépe.
Ary 1950-pe Teresa de Calcuta omoheñóikuri pe aty hérava Congregación de las Misioneras de la Caridad, omboajeva'ekue ary 1965-pe Túva Marangatu Papa Pablo VI. Umi oikéva ko atýpe ombojoapy iñe'ẽme'ẽ jepiveguápe peteĩ mba'eve: omba'apo ha oipytyvõvetaha umi imboriahu apĩvape ha pya'eterei oñemopyenda hikuái India tuichakue javevépe ha haimete 100 tetãme ko yvy apére. Teresa de Calcuta omba'apo avei membykua ha tekojuka ñembotovépe, omoirũvo Túva Marangatu Juan Pablo II remiandu moañetépe.
Ary 1972-pe, Teresa de Calcuta ohupytýkuri jopói guasu hérava Premio de la Fundación Kennedy, ha ary 1979-pe oñeme'ẽkuri chupe Premio Nobel de la Paz, ha pirapire upéva rehegua ha'e ome'ẽmbaitékuri umi imboriahúvape. Ary 1986-pe oĝuahẽ hendápe Juan Pablo II, Nirmal Hidray térã Korasõ Marã'ỹ Rógape, ha'e omoheñóiva Calcuta-pe ha ojekuaavéva Omanombotaitéva Róga ramo. Ipahápe, Teresa omanókuri, táva Calcuta-pe, ára 5 jasyporundy ary 1997-pe, korasõ mba'asýgui.
23 porandu Teresa de Calcuta
Máva pe ára iporãvéva? – Ko ára
Mávapa pe mba'e hasy'ivéva? – Javy
Mávapa pe mba'e hasyvéva? – Kyhyje
Mávapa pe jejavy tuichavéva? – Rejehejarei ndejupe
Mávapa opaite mba'e vai rapo? – Chentesereko
Mávapa pe mba'e ñanembopy'aroryvéva? – Mba'apo
Mávapa pe tekombotapykueha? – Ñeñandu'i
Mávapa umi mbo'ehára ikatupyryvéva? – Mitãmimi
Mávapa pe tekotevẽ peteĩha? – Ñomongeta
Mávapa pe mba'e ñanembovy'apavẽva? – Ñepytyvõ ambuépe
Mávapa pe mba'e hekopytũvéva? – Mano
Mávapa pe tekomarã ivaivéva? – Ay
Mávapa pe tekove hekoñañavéva? – Pe ijapúva
Mávapa pe mba'e'andu iky'avéva? – Py'aro
Mávapa pe jopói iporãvéva? – Ñyrõ
Mávapa pe temikotevẽ tuichavéva? – Ogapy
Mávapa pe tape ipya'evéva? – Tape ikare'ỹva
Mávapa pe mba'e'andu tuichavéva? – Py'aguapy
Mávapa pe mo'ãha hekoañetevéva? – Tekokyre'ỹ
Mávapa pe tekombohoryha tuichavéva? – Mba'e apopyre porã
Mávapa pe mba'e ipu'akapáva ko yvórape? – Jerovia
Mávapa umi tekove ñaikotevẽvéva? – Tuvakuéra
Mávapa pe mba'e iporãvéva opaitéva apytépe? – Mborayhu
Joaju
Rehendusérõ 23 porandu Teresa de Calcuta mba'e, ehesakutu ko'ápe
Rehendusérõ Teresa de Calcuta-pe oñe'ẽ jave, ehesakutu ko'ápe

%%%

Tuguyasuka niko peteĩ mba'asy vai (heko'aréva, ndojekuaáiva araka'etépa opáta ha ndaikatúiva oñepohanõ), ha'éva apañuãi guasu ko yvy ape ári; ombyai, omomarãva ñande rete reko. Tembi'úgui -oikéva ñande retépe- oikova'erã teteasuka, ha'éva ñande rete mongu'eha. Pe teteasuka ohasa ñande ruguýpe, ha upépe teteasukary oipytyvõ oike haĝua umi teko'ypy'ápe. Umi huguyasukáva retépe, peteĩva ko'ã mokõi mba'égui ndoikói: teteasukarupa nomoheñói térã sa'i omoheñói teteasukary (Tuguyasuka 1); térã umi teko'ypy'a ñande retepegua o'apo'i teteasukary heñóiva ñande retépe (Tuguyasuka 2).
Mba'asy'ypy. Ko mba'asy rupive ñande rete ndaikatúi omoheñói térã ndaikatúi oipuru hekopete pe teteasukary ha upehaguére ñande rete ndaikatúi ojapo asuka ha aramirõ omoingovéva ñande retépe. Mba'asy'ypy apytépe jajuhukuaa: kuaru py'ỹi, y'uhéi, ñembyahýi py'ỹi, tete pohyikue guejy, tete kane'õ ha jesareko meĝua. Avei ikatu ome'ẽ po ha py jehýi, gue'ẽ ha py'arasy, hechaporã'ỹ, ai reipa ha kuera mbegue mba'asykuéragui. Ko'ã mba'asy'ypy ojoavy ombaretekuépe.
Tuguyasuka ñemohenda. Oĩ mokõichagua tuguyasuka. Tuguyasuka 1, oikotevẽva teteasukarýre oñembohéra avei Mitãrusu tuguyasuka, oñepyrũgui mitã'ikuéra apytépe (jepémo oipyhykuaa kakuaávape). Ñande rete nomoheñóigui teteasukary, kóvagui hasykatúva ojekutúva'erã ára ha ára ome'ẽ haĝua hetépe upe teteasukary oikotevẽva. 10%-gui sa'ive umi orekóva koichagua tuguyasuka. Tuguyasuka 2 katu ojapyhy kakuaávape, omoheñóiva teteasukary, áĝa katu sa'i térã ndo'aporãiva ñande retépe. Teteasukary ndaikatúi oipytyvõ teteasukápe oike haĝua umi teko'ypy'ápe. Kóva oipyhýjepi tapichakuérape ohupytývo 40 ary.
Eñeñangarekóke hi'upyrãme. Ikatuĝuáicha jareko pe teteasuka hendaitépe tekotevẽ jakarukuaa ha jakaru porã ha ñañangarekova'erã asuka, aramirõ ha mba'eñandy ñamoingéva ñande retepýpe hi'upy rupive. Upéicha avei tekotevẽ ñañeñangareko guari mboy'úpe ha avei juky purúpe. Ñane rembi'úpe oĩva'erã hi'upyrã hesãiva, yva ha umi mba'e oipytyvõtava ñande py'ápe omboguapy porã haĝua ha pya'e umi tembi'u; upéicha avei ñamongu'eva'erã ñande rete ani haĝua ñandekyra.
OMS he'i ko'aĝaite oĩha haimete 220 sua tapicha huguyasukáva, ikatúva hetave ndojejapóiro mba'eve ha 2030 ikatúva oñembojo'a. Haimete 80% omanóva tuguyasukágui oikókuri tetã imboriahu térã imboriahu ryĝuatãvape.
14 Jasypateĩ - Tuguyasuka Ára. Ko jeromandu'a ñavõ arygua ojejapójepi ikatuhaĝuáicha opavavéva ñaikũmby porã umi apañuãi oguerúva hendive tuguyasuka, avei jaikuaa haĝua ára ha ára hetaiteveha umi hasykatúva upévagui ha mba'éichapa ñamboykekuaa upe mba'asy. Tuguyasuka Ára Arapýpe, heñóiva Tuguyasuka Tetãita Aty ha Tesãi Arapygua Aty (OMS) rupive, ojegueromandu'a ára 14 jasypateĩ jave ojehecharamóvo Frederick Banting ara reñói, omba'apova'ekue kane'õ'ỹre Charles Best ndive ha 1922-pe ojuhuva'ekue teteasukary, oipytyvõmbaretéva umi huguyasukáva pohãnóme.

%%%

Brasil (karaiñe'ẽme República Federativa de Brasil, poytugañe'ẽme República Federativa do Brasil, avañe'ẽme Tetã Pindorama). Pindorama opyta kuarahyresẽ gotyo Yvyamérikape. Ijerére ojejuhu yvate gotyo Venezuela, Guyana, Surinam, Guayana Francesa ha Paraguasu Atlántico; kuarahyresẽ gotyo Paraguasu Atlántiko; ñemby gotyo Uruguái; kuarahyreike gotyo Argentina, Paraguái, Volivia ha Peru; ha yvatekuarahyreike gotyo Kolombia. Ko tetã hembe'y haimete opa tetã Yvyamérikagua, jepéramo nahembe'ýi Chile ha Ecuador-ndi.
Ipype oĩ 26 tetãvorekuéra ha peteĩ Táva Hekosãsóva herava Brasilia, ha'eha itavusu. Ipukukue ha'e 8.514.876,599 km², 47,9% Yvyamérika yvy, hyepýpe oĩ 5.564 táva ha 189.985.135 ava - he'i Instituto Brasileño de Geografía y Estadística (IBGE)-. São Paulo ha'e tuichave táva Pindoramape, 11.244.369 avakuera ndive.
Oguereko avei Pindorama ypa'ũnguéra Atlántikope: Penedos de São Pedro e São Paulo; Fernando de Noronha; Trindade e Martim Vaz.
Pindorama ohupyty sãso 7 jasyporundy 1822 Portugal-gui.
Jetepysope, Vrasil oguereko 5 FIFA pu'aka rechaukaha ha ojapoakue pe Húvol Tembiesarái Yvypavẽ 1950pe ha ojapota 2014 Húvol Tembiesarái Yvypavẽ avei.
Tembikuaa'aty rechaukaha
Pindorama hera
Ko ñe'ẽ "Pindorama" ou tupiguaraniñe'ẽ: pindo-rãma térã pindo-retãma, ha he'ise pindoty retã. Pindorama hera poytugañe'ẽme ha'e Brasil (Vrasil) ha ou seltañe'ẽ, ha he'ise pytã rykue, viña, ko'ãga Brasil ha'e peteĩ yvyra hera, oĩ heta Pindoramape. Yma Pindorama hera ha'eva Monte Pascoal (poytugapegua ojuhu Pindorama retã, ary 1500), Ypa'ũ Vera Cruz, Santa Cruz Retã, Nova Lusitãnia, Cabrália, ha abueva.
Tembiasakue
Ñepyrũ ha Kolonia ára
Poytuga ojuhu akue Pindorama jasyrundype ary 1500, guahẽ Pedro Álvares Cabral ygarataty rupive.19 Ymave pe Europa kuimba'e guahẽ, oĩva nunga 2 millones Pindorama ypykue. Pe ypykuekuéra Pindoramapegua opa'ũndypapyre tetã guasu rupi, pe tuichavekuéra ha'eva pe tupi-guarani, pe macro-jẽ ha pe aruako. Tupi-guarani ha'eva pa'ũndypapyre guarani rupi, tupiniki rupi ha tupinamba rupi. Pe tupikuéra oĩva tetãvore Rio Grande do Sul guive gotyo Rio Grande do Norte peve. Pe colonización oñepyrũ ramo ary 1534, jave pe Rei Juan III opa'ũndy Pindorama 12 capitanías hereditarias rupive, viña, pe capitanía ndoguataporã, ha ary 1549 pe Rei omoĩ akue umi Mburuvicha Guasu (herava Governador) jokuái Pindorama rehe. Saro'y XVI, pe eiratã ha'eva pe mba'e exportación tenondegua Pindoramapegua, ha pe mbyayhu afrikapegua ñemu poytugapegua rupi omotuicha (comercio de esclavos). Ñorairõ guasu Hyãsiapegua rehe, poytuga oñemomba'e Rio de Janeiro ary 1567, ha táva São Luís ary 1615. Upéicharõ, ary 1669 oñemomba'e heta távambarete Tetã Joajupegua ha Holandapegua, Amazonas-pe. Ary 1680 oñemomba'e pe tenda Uruguái. Saro'y XVII pahápe, pe eiratã mba'e exportación omomichĩva, viña, ary 1693, pe itaju juhu pe tenda herava upéi Minas Gerais, ha Mato Grosso ha Goiás avei opysyrõ akue pe kolonia colapso económico inminente rupive. Pe epañapeguakuéra oñemomba'e jey pe Banda Oriental ary 1777, ha oñemomba'ejeyse ambue tenda. Viña, ndokatúi, tratado de San Ildefonso rupive. Ary 1808, pe familia real portuguesa —ha opaite pe nobleza portuguesa—, ojehekýi pe emperador Napoleón Bonaparte rupive, ojasuruvo Poytuga ha pe Mbytepeuropa; ha pe familia real portuguesa opyta táva Rio de Janeiro, pe táva ha'evo Imperio Portugués tavusu. Ary 1815, Juan VI, príncipe regente Poytugapegua, omoambue Estado de Brasil, umi kolonia, "Reino Sãsorekóva ha joaju Poytuga retã" rupive. Ary 1809, poytugapeguakuéra oñemomba'e pe Guayana Francesa, viña, ary 1817 omyengovia jey Hyãsiape ha ary 1816, pe Banda Oriental, herava upei Provincia Cisplatina. Ary 1825, pe Provincias Unidas del Río de la Plata oñorairõ Poytuga rupi, Provincia Cisplatina rupi, ha ary 1828, Provincia Cisplatina ohupyty isãso.
Sãso ha Imperio Pindorama
Pe Rei Juan VI poytugapegua oho jey Europape ára 26 jasyrundy 1821 ha oheja ira'y Pedro de Alcántara, ha'e haĝua Pindorama iprincipe.[1] Poytuga porokuái oñeha'ã akue jey moambue Pindorama umi Koloniape.[2] Pindoramapeguakuéra ndomoneĩ akue, ha Pedro de Alcántara (Pedro I) opytyvõ pindoramapeguakuéra, ha omoñe'ẽ Pindorama isãso, ára 7 jasyporundy ary 1822.[3] Ára 12 jasypa, Pedro ojupi peteĩha Emperador Pindoramapegua ha herava Pedro I pe ára 1 jasypakõi.[4]
Pe Ñorairõ Pindorama sãso rehegua omyasãi opa renda Pindoramagua rupi, ñorairõ guasu ohasa pe Yvatepindorama, Yvatekuarahysẽpindorama ha Ñembypindorama.[5] Poytuga imbokava aty pahague ombososo Pindorama rupi ára 8 jasyapy ary 1824,[6] ha Poytuga oñeĩ Pindorama isãso ára 29 jasypoapy ary 1825, Ñe'ẽme'ẽ Rio de Janeiro pegua, rupive.[7]
Peteĩha Pindorama Léiguasu osẽ ára 25 jasyapy ary 1824.[8][9][10][11] Ára 7 jasyrundy ary 1831, Pedro I oho jey Europape, Guerra Civil Poytugapegua rehe, ha omoĩ ira'y mitã, po rekove ary, herava Pedro II.[12] Pe emperador pyahu, Pedro II, ndokatúi akue ramo japo hembiapo Pindorama haĝua, ha ojapova umi rehensia.[13] Pe rehensia omoheñói heta ñorairõ Pindorama ipýpe.[14] Ramo jepe, pe ñorairõpóra aty ndombohovái monarkia Pedro II pegua,[15][16] Upeicha, oheñói pe Tetã Riograndense ha pe Tetã Juliana ha pe tetãnguéra ohupyty sãso Ñorairõ Farrapo rehe, Imperio Pindorama pegua.[17]
Pedro II ipu'aka jeve, (59 arykuéra), Pindorama omono'õ mbohapy ñorairõ hetatetãrehegua —pe Guerra Grande, pe Aguirre Ñorairõ ha pe Ñorairõ Triple Alianza—,[18] Ary 1850 guive gotyo ary 1888 peve opa pe mbyayhukue (esclavitud) Pindoramape,[19] y terminó con la total abolición de la esclavitud en 1888.[20]
Ára 15 jasyporundy 1889 opa Monarkia ha omoheñói pe Tetã Pindorama, ha ojupi peteĩha mburuvicha Pindoramagua herava Deodoro da Fonseca.[21]
Pindorama apekuaa
Pindorama oguereko heta tembe'y, ñembyamérikape, ha ijerére ojejuhu yvate gotyo Venezuela, Guyana, Surinam, Guayana Francesa ha Paraguasu Atlántico; kuarahyresẽ gotyo Paraguasu Atlántiko; ñemby gotyo Uruguái; kuarahyreike gotyo Argentina, Paraguái, Volivia ha Peru; ha yvatekuarahyreike gotyo Kolombia. Ko tetã hembe'y haimete opa tetã Yvyamérikagua, jepéramo nahembe'ýi Chile ha Ecuador-ndi.
Pindorama ha'e poha tetã tuichave yvóragua, uperire Rrusia, Kanatã, China ha Tetã peteĩ reko Amérikagua, ha avei ha'e mbohapyha tetã tuichave Amérikape, ipukukue ha'e 8 514 876,6 km². Pindorama oguereko heta yvyty, yvytyrysyikuéra, ñu guasu ha ysyry. Pindorama iysyrykuéra tenondegua ha'e Ysyry Paranaguasu —mokõiha ysyry tuichave yvygua- pe Ysyry Parana, Ysyry Yguasu, Ysyry Negro, San Francisco, Ysyry Xingú, Madeira ha pe Ysyry Tapajós.
Pe mymba ha ka'avo Pindoramapegua ha'e tuicha avei, pe okambúva guasu tenondegua ha'e: Pe jaguapytã, pe jaguarete, jaguarete'i, aguarakuéra, taitetukuéra, pe mborevi, jurumikuéra, mykurẽ, aíguekuéra (perezosos) ha pe tatukuéra.
Táva tenondegua
São Paulo

Río de Janeiro

Salvador de Bahía
Brasilia

Fortaleza

Belo Horizonte

%%%

Yvyra (karaiñe'ẽ: Árbol) ha'e ka'avo guasu ha ymaiteveguare. Heta yvyra oĩ ka'aguy.
Yvyrakuéra niko opaite ka'avóicha oipytyvõ mayma tekovépe oikóva ko yvy ape ári. Ha'ekuéra omomorã ñande rekoha; ha upéicha avei, omo'ã mymbakuérape; omombyta ha omombarete yvy; ha pe mba'e tuichavéva: omoheñói ha omohesãi pe yvytupytũ potĩ mayma tekove ñaikotevẽva jaikove haĝua. Yvyra, oñekytĩ rire, ojepuru ojejapo haĝua kuatia térã, jepe'a; ha upéicha avei, ojejapo ichugui opaichagua yvyrape, apyka, mesa, karameĝua ha aorenda, okẽ, ovetã ha óga. Jahayhúrõ ñande rekoha ha upekuévo ani haĝua japyta yvyra'ỹre, tekotevẽ -jaitývo peteĩ- hendaguépe ñañotỹ mbohapy.
Yvyra ñeñotỹ oĩ mokõichagua:
Yvyra ñotỹ ñemo'ãrã. Kóva ojejapo oñemo'ãvo opavave mymbamimíme anítei omyangekõi chupekuéra yvytu térã ama; avei, oñemo'ãvo yvytúgui kógaty ha yvyra hi'áva; upéicha avei, oñeñangarekóvo yvy ha ýre; anítei yvy ikangy ha osyryry oky guasu jave; ha ipahápe, oñeñangarekóvo opaichagua ysyry rapére.
Yvyra ñotỹ ñemurã. Kóva katu ojejapo yvyra ojehepyme'ẽ haĝua. Koichagua yvyra ñotỹ oikomeme ko'áĝa rupi ha upevarã ojepuruve yvyra okakuaa guasu ha pya'éva. Ko'ãvavagui ojejapo kuatia ha ambue ava rembipururã.
Yvyra Paraguáigua
Peterevy
Tajy
Mbokajaty
Yvyra piũ
Yvyrapytã
Yvyra ro
Yvyra ñeti
Samu'ũ
Yvyra paje
Kurupa'y kuru
Yvapurũ
ha ambue

%%%

