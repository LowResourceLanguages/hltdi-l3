ÑAKYRÃ
I
Ñakyrãporãite asy
Ñande Ru rymba poravopyre
Yvágagui rejúva
resẽ reveve
ha remyasãi tetia'e.
Nde purahéi ayvuete
Opavavénte oikuaa.
Ndaipóringo ndehegui
Herakuãporãvéva
Ñakyrãporãite asy
Ñande Ru rymba poravopyre
II
Kuarahy oñemívo ñande rekohágui
Jasy ha mbyja chupe oñuãvo
Péinama reperere, mbykymi reveve
Reho reguejy yvyra rakãre
Ha eñepyrũma nde ayvu roryete.
Ndaipóriko ndéicha oñeha'ãrõva
Ka'arupytũ oĝuahẽ jave
Maymave apysápe
Ne marandu oike
Tupãra'y ára oĝuahẽmaha
Kuarahy oñemívo ñande rekohágui
Jasy ha mbyja chupe oñuãvo
III
Mitã, kakuaa ha itujapyréva
Oikuaa porã remombe'uha
Tupãra'y ára oĝuahẽmaha.
Mbokaja poty ryakuã asyetéva,
Sandia, merõ ha ka'avove'i
Omyenyhẽmba ñande rekoha
Ha ombopyahu jeikove tuja.
Nde puraheimi opoko ore ánga
Ha ojerure opa tekovépe
Jaikopa haĝua peteĩ ñe'ẽme
Mborayhu rapére jaguata haĝua
Ha jaiko haĝua vy'a ha torýpe.
Mitã, kakuaa ha itujapyréva
Oikuaa porã remombe'uha
Tupãra'y ára oĝuahẽmaha
IV
Resẽ
Nderetia'e
Revy'a
Reperere
Reveve
Rejupi
Reguejy
Repurahéi
Ndeayvu
Rekirirĩ'imi
Nekyre'ỹ
Reho
Rejere
Reju ha
Repuraheijey
Tupãra'y jeikovejey
V
Ndaipóriko ndéicha ojecharamóva
Tupãra'y ára oĝuahẽ jave.
Mitãita oñani nderupytyse
Ipy'aropúta ha opukajoa
Oñani hatã, ojupi yvyráre,
Ho'a, opu'ã ha ojeity nde ári
Ha ipo mokõivépe nera'ã hikuái.
Kane'õ, mbyry'ái ha vy'ápe
Omombe'u hapichápe
Mba'eguasuete ojapova'ekue
Péichahágui ipopa'ã nderehe
ha reiméma ipópe
Nemosã ha ápe ha pépe ndereraha
Itaju mimbícha ndegueroayvu.
Upéinte sykuéra he'íne imembýpe
“Pepoi chugui, Ñande Ru ipochýne
Hese pejahéirõ”.
Ndaipóriko ndéicha ojecharamóva
Tupãra'y ára oĝuahẽ jave
VI
Pyhare marangatu vove
Remoirũ nde purahéipe
Tupãra'y arareñói.
Ñaimo'ãku nderoryvéva
Reikuaágui Tuvicha upe oúva
Omopotĩ ha omyesakãjeývo
Ko yvóra guasuete.
Tupãra'y reñói rire
Nde, Ñande Ru rymba poravopyre
Mbeguekatumi reguejy ipaha
Peteĩ yvyra rakãmíre ha pépe, puraheihápe,
Resẽ, rejehekýi ha mandu'arãmi reheja oréve
Nde pire,ñakyrapire
Áĝa ambue arýpe, jepiveguáicha,
Rejujeýne ha…
Pyhare marangatu vove
Remoirũ nde purahéipe
Tupãra'y arareñói

%%%

MOMBE'UPY - LEYENDA: ÑANDEJÁRA GUASU
Ymáje ojehepyme'ẽ haĝua yvyra ha ka'a Santani ha Ka'aguasugua, ojererúmi kárreta há mburika ári Altos yvyty rupi, Paraguay peve.
Peteĩ ára, oĝuahẽ mburika rysýi peteĩ oga'i peve. Upépe opytáta hikuái kuimba'ekuéra opytu'u ha oke haĝua. Upémarõ mburika rysýi sãmbyhyhára ohechakuaa okañyhague ichuguikuéra peteĩ mburika, upehaguére he'i peteĩme ohomi haĝua oheka. Heta  oheka  rire, upe kuimba'e, ojuhúsapy'a mburika, ho'uhina kapi'ipe; ha umi mba'e ogueruva'ekue hi'ári ndaje isarambipa oparupirei. Oñepyrũtavo ombyaty umi mba'e, hesahósapy'a peteĩ mba'e rehe vakapípe oñemboapéva ha ojejokuapáva; upéicharõjepe, ohejánte upépe. Oĝuahẽvo oga'ípe, omombe'u sãmbyhyhára ha iñirũnguérape upe ohechava'ekue. Sãmbyhyhára he'i chupe ojevyjey ha ogueru haĝua mba'e ohechava'ekue. Upéicha ojapo ha vokóikema ogueru ondive upe mba'e.
Ojora hikuéi ha ojuhu pype peteĩ kurusu yvyrágui ijapopyréva, oguerekóva ijehe Hesukirito ra'ãnga,  ijyva  ñemomỹiva. Pya'e herakuã opa rupi upe ojehuva'ekue, ha maymávante oñeporandu moõguipa oiméne osẽ térã mba'eicha haĝuápa ou upepete peve upe ta'ãnga.
Heta oĩ he'íva Hesuitakuéra rembiapoha. Maymávante oipota imba'erã upe kurusu; umíva apytépe oĩva'ekue kuimba'e ojuhuva'ekue, avei mburika rysýi sãmbyhyhára, ha oga'i jára. Upemarõ, sãmbyhyhára ojapyhy ta'ãnga ha omoĩ mburika okañyva'ekue ári; he he'i oguerahataha Pirajúpe. Oñepyrũjeýje oguata mburika rysýi, upéicharõjepe upe mburika ogueraháva kurusu ndoguataséi. Upémarõ, oñembohasa ambue mburika ári kurusu, ha upeichaiténte  oikojey, upépe katu upe mburikáháma ndoguataséi.
Heta ohechakuaa upe jave Ñandejára oipotaha upépente opyta kurusu. Upémarõ, sãmbyhyhára  oĝuahẽ peteĩ ñe'ẽme iñirũnguéra ndive opyta haĝua hikuái ohasa pyhare upépe. Upe  ka'arúpe sãmbyhyhára hasykatúsapy'a, ha ka'arupytũvo omanóma katu.  Maymáva he'ijoa ojehejahaĝuántema upépe kurusu, oga'i jára oñangareko haĝua hese. Upépe ha upe guive oñepyrũ, aipoÑandejára Guasu, herakuã oparupiete.
Ohasáva guive upérupi ohejava'erã katuete pirapiremi, ha py'évoi oñemopu'ãma peteĩ Tũpao'i, ijatyhápe kuimba'e ha kuña omomorã  haĝuaÑandejára  Guasúpe, upe  tenda ojeheroraẽkuriCapilla Guasu, ha upe rire heñói upéguiTáva Pirivevúijaheróva ko'áĝa.

%%%

REPÚBLICA DEL PARAGUAY
ATENEO DE LENGUA Y CULTURA GUARANI
GUARANI, MERCOSUR ÑE'Ẽ TEETE
ÑANE REMBI'U TEETE
Ko'ápe ambohysýita peẽme umi hi'upy ñane retãmegua, omombe'uhaguéicha chéve Karai Herminio Paniagua, Aguaity, Eusebio Ayala-ygua. Ko karai oumiva'erã  upe guive -amo 1988 rupi- ijatývo orendiveATENEO DE LENGUA Y CULTURA GUARANIme ha upeichahápe omombe'umiva'erã heta mba'e ha'e oikuaaporãva ñane retã ha Guarani reko rehegua.
KA'I KU'A
Kóva ojejapo haĝua oñemongu'iva'erã avatiky angu'ápe ha oñemohe'ẽva'erã, oñembyao avatipirépe, upéi oñeñapytĩ ha péicha ojepoi ytakúpe. Oñembopupu oñembojy haĝua ha osẽ iku'a po'i ha upeichakue héra ka'i ku'a
MBAIPY AVATIKY
Kóvape ĝuarã ojejosova'erã avatiky ha ñande pópente jaipe'a upe irorakuete ha upéva oñemohe'ẽ ha oñembokesu ha oikóma ichugui upe mbaipy avatiky.
TUJA RENDYVA
Kóva ojejapo haĝua ojejosova'erã mbokaja ku'i mandi'o mimóire ha oñemohe'ẽ jukýpe. Opyta ha'ete ku tuja rendyva, morotĩ ha hũmimíva. Ikatu avei oñembichy. Tuja rendyva are ñanemohyĝuatã.
CHAHÃ RAGUE
Kóvape ĝuarã ojejoso so'o ku'i mimói ha oñembohavijuviju ha ojepoi ñandy akúpe ha oñemboryguasu rupi'a. Opyta, añetehápe, chahã raguéicha.
ARARY
Kóvape katu oñembochyryry kure ro'o ha oñemoĩ pype aramirõ ha ojepyvu ha oiko ichugui peteĩ tembi'u ndehéva.
KAVURE SILIU
Typyratýgui ojejapo másaicha ha oñemoĩ pype chicharõ sévo. Oñemohe'ẽ jukyrýpe ha oñemboapu'amimi ha oñembojy ñaipyũme.
RORÃ TAĜE TÉRÃ RORA ATE'Ỹ
Oñemaimbe vai vai pe avati páilape ha ojejoso, ha oiko chugui upe rora taĝe.
KIVEVE
Avati ku'i. Oñemoĩ pype andai. Oñembokesu ha oñemohe'ẽ jukyrýpe ha ikatu avei asukápe térã mokõivévape.
TYKUETĨ
So'o oñemomimoiva'erã ha áĝa ndaipóriramo mba'eve ipype ĝuarã, ojejoso avati ha péicha oñembogua porã rire ojepoi pype ha oiko ichugui peteĩ tykuetĩ. Hykue morotĩ. Avati rykue.
MANDI'O PARA
Kóva ha'e pe mandi'o ko'ẽngue oñembichýva tatapỹi ári.
PIREKÁI
Mandi'o pýra oñekarãiva'erã, ojepe'apava'erã ichugui pe iky'akue. Ojejohéi ha oñemoĩ tanimbu guýpe ku imimoirõguáichante avei. Ojy, hu'ũ porã, hykupa.
LOKRO AVATI RAGUE
Pe lókro-pe oñemoĩ so'o. Oñemomimói ha upéi oñenohẽjey, ojejoso ha ojepoijey upe lókro-pe. Opyta avati raguéicha, hague, haguemimi. Hajupa, hajupa.
CHATÁKA
So'o piru oñembojapajereijeréi upe tata ári, upéi oñenohẽ'arã ha ojejoso. Oñemoĩ chupe ñandy. Oñembochyryry. Oñembosevói ha oñembohykuemi. Peichaiténte. Ikatu avei oñemboryguasu rupi'a.
KYRYPE
Aramirõ pyahu oñemokã mboyve pe vatéape, ojekytyhaguégui, oñenohẽ'arã peteĩ apu'a guasu porã, ha upéi, upéa oñemoĩva'erã tatapỹi porã ári. Ojýmarõ pe iguýpe, oñembojere'arã, ojepiropaite, upéi oñemboguapyjey tatapỹi ári. Upéva ha'ehína pe kyrype.
ARAPAHO
Ojejapo typyratýgui. Oñemoĩ chupe sevói, ñandy ha péicha oñemoĩ ñaipyũme térã oimeraẽ mba'yrumíme; ha oñemoinge tatakuápe. Upépe ojy. Péva héra upéicharõ arapaho.
REVÍRO
Árina ha ñandy tuichaporãnte oñemoĩ ipype ha ojepyvu, ojepyvu mba'yrúpe ha ojekutukutu patulápe are porã, péichape oiko ichugui peteĩ chicharõ joguaha. Ndaha'éi imbaipýva. Ndaijajýi ave. Péicha ojy ha osẽ peteĩ tembi'u hetepasáva.
Maitei horyvéva opavavépe

%%%

KÁSO ÑEMOMBE'U: CHÁKE PÓRA
Mandyjuty héra peteĩ tava'i opytáva Ñe'ẽmbukúpe. Upépe oikoku­ri peteĩ kuñakarai hérava ña María. Ha'eñomínteva'ekue. Iména omanókuri Cháko ñorairõme, ha ímembykuéra katu omenda rehe ohopa hikuái ha ohejareíkuri ichupe.
Péicha oikohápejeko, peteĩ pyhareve omba'apo'ajáhina, ohendu ojepopetéva. Osẽ ha ojuhu peteĩ kuña oñembo'ývahina ikorapýpe.
“Mba'éichapa”, he'íjekorakae ichupe.
“Iporãmínte, ha nde? Mba'épa reikotevẽmireína?”, oporandu ña Maria.
“Añemongetasemíniko nendive ikatúrõ”, ombohavái upe kuña.
“Nei. Ehasána kotýpe upéicharõ”, he'ívo, ña Maria oipe'a hóga rokẽ ha oike hikuái rnokõive, oguapy ha oñepyrũkuri oñomongeta. Upe kuña he'íjekoraka'e ña Mariápe oguerekoha hóga y Paraguái rembe'ýpe; ha upérõ ndaje pe y Paraguái ojaho'ipa chupekuéra. Mba'asy ha ñembyahýi mante ogueru ondive. Ohendúvo umi mba'e, ña Maria oporandujeýikuri: “Ha mba'éichapiko ikatu roipytyvõmi?”.
Ha jeko ombohováikuri chupe: “Ndererekóipa sapy'arei mitã aomi ndereipuruvéiva,ỹramo eme'ẽkuaa chéve tembi'urã térã yvamimi hembýva ndéve” -ha upéi ombojoapy- “Irundýko roime ógape.Oime che sy ha mokõi che membymi".
“Hi'ã chéve aguereko gueterei che remiarirõ aokuemi. Chera'ãrõmína aháta ajeporeka sapy'aite”, he'íjeko upémarõ ña Maria; ha opu'ã jave oho haĝua ogueru,ojokojeýkuri chupe upe kuña: “Ndaikatuichénepiko ndetevoi regueraha, péicha rehechakuaáta ndachejapuiha”, ha ombojoapy: “Che amombe'uporãta ndéve mba'éichapa reĝuahẽkuaa ore rogamíme. Chéko ajeruresemive ko'ã nde rogaykereguápe, upévare cheka'aruvéta ko'árupi”.
Ña María omoneíkuri chupe.
Upe ka'aru oñembosako'i oho haĝua, ha upevarã omohendákuri peteĩ vosápe, yvamimi hembýva chupe ha hemiarirõ aokuemi. Ka'aruetéma ndaje osẽ hógagui ha ohopa heseve y Paraguái rembe'y gotyo.
Oĝuahẽ rire upépe oñepyrũkuri oporandu, ha neipamírõ ĝuarã ojejuhúma upe kuña roga'i rovái. Ojepopete upépe. Uperiremínte peteĩ ĝuaiĝuimi oipe'a upe oga'i rokẽ ha omomaiteívo ña Mariápe, oporandu: “Mba'épa reikotevẽ kuñakarai”.
Ña Maria ndaje ombohováikuri chupe kóicha: “Ne membykuña niko ohókuri che rógape ko pyhareve ha ojerure chéve, arekórõ, ao térã tembi'urã aguerumi haĝua aheja ndéve; ha'e oho aja ojerureve ambue ogakuéra rupi”.
Ña Maria he'ipa rire umi mba'e ndaje upe ĝuaiĝuimi ojesarekopo­rãkuri hese, ha upéi ae omoinge chupe ikoty'ípe. Oikekuévo ña Maria ohecha aomimi, yva hatembi'urã ijatypáva peteĩ hendápe. Upémarõ, kirirĩháme, oñemboja ha omboguejyavei umíva apytépe umi mba'e oguerumíva. Upéi katu oho oguapy, ha vokóike ĝuaiĝuimi ohechau­kákuri chupe peteĩ ta'ãnga ha ndaje oporandúkuri: “Kóvapa ha'e upe kuña ohova'ekue omba'ejerure ndéve?”. Ha'e... ojesareko porã rire ta'ãngáre, ña Maria ombohovái: “Héẽ, kóva ha'e”.
“Añetépa”, oporandujey upe ĝuaiĝui. Upémaramo, ña Maria omoneijeýkuri chupe. Ohendúvo chupe, upe ĝuaiĝuimi oñepyrũ hasẽ ha tesay pa'ũme he'íjekoraka'e chupe:
“Añetehápe, kóva ha'e che membykuña, upéicharamo jepe... ojapóma mokõi ary omanohague”.
“Anichéne”, he'imavoi ña Maria ha ojovasa.
“Añetetéko ha'e ndéve kuñakarai”, he'i upe ĝuaiĝui ha upéi o­mbojoapy: “Ha'e niko katuetei ojechaukava'erã maymávape ore rohasavaijavérõ, ha avei katuetei oĩva'erã ndeichagua tapicha heko marangatúva oguerúva oréve ore ao ha ore rembi'urã, upe mba'e ojehu rire”, he'i ha opytu'u rire sapy'ami ombojoapyjeýkuri: “Ha'e niko herava'ekue Kame. Ndachegueroviáiramo tereho te'õngueópe ehecha ityvy”.
Oguerovia'ỹreheve mba'eve ña María oujeýkuri hógape, ha oĝua­hẽmboyve, oike te'õngueópe ha oguata rire sapy'ami, ojuhúkuri oimo'ã'ỹre Kame tyvy. Upe javete ndaje ojehechaukajeýkuri chupe upe kuña, ha he'íjekoraka'e: “Aguyje mante ndévereipytyvõhaguére che sy ha che membykuérape”, ha ndaje he'ipávo umi mba'e oguetévoihesa renondégui.
Upémarõ, ña Maria oñembo'ékuri hese peteĩ Mariami ha py'aguapy reheve osẽou hógape. Peichaite jekoraka'e ojehúkuri añetehápe.

%%%

MYMBA ÁRA - DÍA DEL ANIMAL
CHAVUKU (TIGRE)
Ymáje oikova'ekue Guaranikuéra apytépe peteĩ karia'y iporã ha imbaretéva hérava Chavuku, mavave ikatu'ỹva ombojoja chupe katupyry ha mbaretépe. Ojeroviaitereígui ijehe Chavuku nohenduvéi Tuvichavetépe; ha péicha avei opuka jahéi vai umi itujavéva rehe. Maymávante okyhyje ichugui.
Peteĩ ára, peteĩ kuimba'e katupyry oñemoangirũse hese. Chavuku ndoipotáigui iñirũrã osẽ he'i chupe: "Che chembareteve. Upévare naikotevẽi angirũre", upéi Chavuku ojuka upe karia'ýpe.
Ambue árape ojejuhu peteĩ tuicháva mborevi ndive. Mborevi ojerovia imbaretére. Chavuku he'i chupe: "Che chembareteve" ha ojeitýmakatu hi'ári. Mborevi ojehekýi chugui ha osẽ oñani ka'aguýre.
Oĩva guivénte okyhyje ha oñani henonderãgui. Chavuku nomba'apóigui ndoguerekói hi'upyrã, upehaguére oñepyrũ omymbajukareipa, jepémo naiñembyahýi. Upéinte, Ka'apóra -ka'aguy ñangarekohára- ojehechauka ha oñemoñe'ẽ ichupe. Chavuku, jepiveguáicha he'ijeýma ndaiporiha ha'éicha imbaretéva ko yvy ape ári ha puka sorópe ohasa ha ohejarei Ka'apórape.
Mavave noñembojavéi hese; opavavénte okyhyje ichugui. Ha'eñoite ojehecha. Ohohápente hóvare omboty hikuái okẽ. Peteĩ ára Chavuku oĝuahẽ peteĩ tujami tapỹime. Tujami he'i chupe: "Ndaikatuvéima amýi ha ndarekói mba'eve ame'ẽ haĝua ndéve; jepérõ upéicha, aĝaitéma oĝuahẽta hikuái kokuégui che ra'ykuéra. Ha'ekuéra oguerúta avati". Chavuku he'i chupe "Nda'uséi avati, nde ra'ykuérante umi itavýva ajeve ho'u avati". Upéi he'ive "Itujáva guive omanova'erã, mba'evéma ndaikatúi ojapo, ndaikatupyryvéima". He'ipávo umi mba'e Chavuku ojuka tujamíme. Upe riremínte oĝuahẽ tujami ra'ykuéra ha ohechakuaávo hikuái mávapa itúva jukahare, oñondivepa osẽ omuña ha ojuka hikuái Chavukúpe.
Ñande Ru ohenói Chavuku ángape ha he'i chupe: "Ani reñemondýi, reikovejeýta; jepiveguáicha, nde nembaretevéta. Rejapóta rejaposéva, reguerekóta reipotáva guive”. Tuicha vy'ápe Chavuku oujey yvy ape ári, upéicharõ jepe, maymávante oñani henonderãgui. Ohecha rire ha'ãnga hoy'u jave ysyrýpe, ohechakuaa hete ojoguaha peteĩ mbarakaja guasúpe, nimbora'e oiko ichugui jaguarete. Py'atytýipe oguereko te'ỹi atýpe.
Upéi, heta ára ohasa rire, omano ha hetekue opyta umi mymba ipy'amirĩvéva rembi'urã.

%%%

REPÚBLICA DEL PARAGUAY
ATENEO DE LENGUA Y CULTURA GUARANI
GUARANI, MERCOSUR ÑE'Ẽ TEETE
ÑE'ẼNGA
Ñe'ẽnganiko ohechauka ava arandu ka'aty, ñe'ẽ'apesã rupive. Losrefranes (dichos, sentencias, comparaciones)son expresiones que reflejan el pensamiento del hombre común acerca de los cosas del mundo, y que en forma consuetudinaria se vuelto tradicionales.
Techapyrã:
1.- Anichéne, he'ije imemby tie'ỹva.
2.- Ahyekue mopotĩta hína nderehe, he'íje churéra ipochy jave.
3.- Aichejáranga koinfelituja, he'íje aipo ñorairõháme oporombyasýva.
4.- Akirirĩma, he'íje aipo ojejuvýva.
5.- Ahata roha'ãrõ, he'i karumbe.
6.- Ahaséma ógape, he'íje hyéva ikasõme.
7.- Asapymi hese, he'íje kururu pupu ho'uva'ekue.
8.- Aisu'u ha amokõ hykuere, heíje inákore okeva'ekue.
9.- Araka'e guarãiko che, he'íjetren auxilio.
10.-Argelndahi'órai, he'íjemadrugádape ojerrekeríva.
11.-Adio mi noche sin luna, he'íje kambápe opiropeáva.
12.-Adio mundo, he'íje ju'i ojepoírõpozo-pe.
13.-Argelndahi'órai, he'íje tupãópe ojerrekeríva.
14.- Aháta aju, he'i osóva.
15.- Añete ere, he'i ijapysapéva.
16.- Avy'a ha ndavy'ái avei, he'íje iména manóva.
17.- Araka'éikolandehuisiomíta, he'íje itavýva hapichápe.
18.-Ahí eta el golpe, he'i iñakãjekáva.
19.-Argelndahi'órai, he'íje karaja ho'árõ yvatégui.
20.- Andyvu ndéve, he'íje imba'asypo'íva oporojokuáirõ.
21.- Ajavýiko che rape, he'íje aguara ho'á jave ñuhãme.
22.- Ahapáma hese, he'íje karuguápe opa'ãva.
23.-Hay tiempo para llorar, he'i karáũ.
24.- Ágante re'áne chepico-re, he'íjeloro.
25.- Che ndaka'úi, he'i oka'úva.
26.- Che ári guarãjeýnte, he'íje vaka imembýramotoro.
27.- Checapricho-pe amanóne, he'íje kururu.
28.- Chéngo ha'emínte, he'íjelorítoóga.
29.- Che-seguí-ke la ipy'aguasúva, he'íje arriéro py'aju.
30.- Chemba'éngo nemba'énte avei, he'íje kasõajenoreheve ofarreáva.
31.- Che py'aenteroporã, he'íje ipy'ajeréva.
32.- Chero'y ha cheraku avei, he'íje mbyahelada-pe hembirekóndi.
33.- Che jeýma, he'íje iñate'ỹva.
34.-Diversión parte de la vida, he'íje inambitortílla-va.
35.-Dio no guarde, he'íje mboriahu o-carnea-rõ.
36.- Eremijey, he'íje ojerrekeríva.
37.-En ve de nada, he'íje ipónchosabaná-va.
38.-En fín, he'íjecuentorerojaha.
39.- Eguejýke cheseñoraguasu, he'íjegallopyhareve.
40.- Eheja checargo-pe, he'íjesargentorembireko.
41.- Esẽpy nembareterõ, he'i o-dipará-va.
42.-El amor no tiene freno, he'íje chavurro ha omondoho isã.
43.-Exacta-mente, he'íjeClementeoipe'a i-lénteha ohechajeyperfecta-mente.
44.- He'õ la y, he'íje gua'i.
45.- Hesakuaitépe, he'íje honditéro.
46.- He korócho, he'íje mbói ho'úrõ kururúpe.
47.- Helakavaju ty, he'íje mbya oñe-convida-rõcerveza-pe.
48.- Hakulaañaretã'i, he'íje aña Tupãópe.
49.- Ha'úma, ha'úma, he'íje jagua ho'úrõ itũ.
50.- Ha'evoíngo ndévekuri, he'íje ĝuaiĝuiplagueó-na.
51.- Hapo'íva hapoguasúvare, he'íje ombotýrava mandi'o mandi'óre.
52.- Haku reheve piko heténe, he'íje gua'ihelado-re.
53.- I-trísteha i-desentonado, he'íje aipo turúpe i-serenata-va'ekue.
54.- Ivaila situ, he'íje hekakapa'ãva.
55.-Increible, he'íje pira ojahogárõ.
56.- I-gusto-jeyrei, he'íje omanóva re'õnguére opukava'ekue.
57.- Imba'énte ñame'ẽ chupe, he'íje vakápe ome'ẽva'ekue kesu.
58.- Ivaila cuadro, he'íje kururu oma'érõ ijeheespejo-pe.
59.- I-gustokorocho, he'íje kururu pirépe oñehe'ỹiva'ekue
60.- Ipu asyetéiko aipóa, he'íje ohenduporã'ỹva mbarakapuhápe.
61.- Imba'ete ñame'ẽ chupe, he'íje ome'ẽva'ekuechorizokurépe.
62.- Ikonochíro la okýtarõ, he'íje mby'a: ochunuchunu ha okýma katu.
63.- I-díaĝuahẽguinte, he'íje ñane retãygua oporojukárõ.
64.- Japyta upéicha, he'íje oje-gusta-ramóva.
65.- Japoi, he'imúsicokaigue.
66.- Jaha ñamosỹi, he'íje pira ohórõ o-farrea.
67.- Jaharei katu hese, he'íje ojeroky popóva.
68.-Yarehechapáma, he'íje oguapyvaíva.
69.- Ja'u porã ha haku pya'e, he'íje itajýra hetáva.
70.- Javy'ahaĝuánte, he'íje ikomái revíre opokova'ekue.
71.- Jaikove, he'íje mondaha omonda'írõ.
72.- Javy'a komundo'i apu'ápe, he'íje tarave ka'yguápe.
73.- Jajotopátalata'ípe, he'íje kavaju chavurrope.
74.-Cañón-cha ipu, he'i Chakóre.
75.-Con permiso, he'íjeguardaPirevevúi ha oñapytĩma katu ne retymáre kure ra'y.
76.- Kavalete, heí isái mbykýva.
77.- Ko'áĝaiko mba'e ára, he'íjefarra-hápe iko'ẽmbava'ekue.
78.- Kóa ipukúta, he'íjerieloñepyrũva oheréi.
79.- Kóa ivai, he'íje imemby kururúva.
80.-Cáda cosahenda, he'íje iky oguerováva ityvytágui iñakãme.
81.-Con queche, he'íjecomisariorembireko.
82.- Ko'ãva ndaij-octava-i, he'íje ñati'ũmosquiteroguýpe.
83.- Kóa oĩ hatã, he'íje oñepysãngáva itáre.
84.-La unión hace la fuerza, he'íje ikatĩjováiva.
85.-La suerteñaroko'ẽnte, he'íjeviudopyahu.
86.- Mba'éikolaoikóva, he'íje iñakãme okáiva.
87.- Mba'éiko ja'éta, he'íje iñe'ẽngúva.
88.- Mba'eichakuéiko kóa, he'íje hyeguasuva'ekue iképe.
89.- Mávapiko péva, he'íje i-celoso-va.
90.- Moõiko reikuaapáta, he'íje ĝuaiĝui nomombe'uséirõ hi'áño.
91.- Mba'epolítica-iko kóa, he'icoloradoho'árõpreso.
92.-Mandado no es culpable, he'íje tahachi oinupãrõ isýpe.
93.-Mala junta, he'íje ita'ýra tie'ỹva.
94.- Marãiko che aj-apura-ta, he'íje ne'ĩra omendáva.
95.- Moõiko reñe'ẽ, he'íje kambuchípe iñakãpa'ãva'ekue.
96.- Mávapiko oimo'ãta, he'íje ĝuaiĝuivelorio-hápe.
97.- Mba'éiko re'useve, he'íje omyataindyva'ekue i-santo-pe angu'ápe.
98.- Ndachero'yivoi, he'íje ipónchosabana-va.
99.- Ndaipóri umía, he'íje iñ-almasen-'íva.
100.- Ndaha'éimbo ña-tenta-va'erãra'e, he'íje iména pochýva.
101.- Ijetu'u kóva, he'íjeciegooka'úrõ.
102.- Nde py'a oity yvýre, he'íje jaguacalesita-hápe.
103.-No hay vuelta que dar, he'íje apyka po'i po'i ári okéva.
104.- Ndaipóriapuro, he'íje kure mboguataha.
105.- Ndaipóri hasẽva'érã chéve, hei ndaje ñati'ũ.
106.- Ndaha'evoi ku ha'usepávakuri, he'íjeasado-hágui oñemosẽva'ekue.
107.- Ndapeichaĝuarãingokuri, he'íje iména ka'úva.
108.- Nde rogapeguaichákena eñeñandu, he'íje omosẽva i-suegra-pe.
109.- Ndaipóri jagua tapépe, he'íje mbarakaja oho javerõavión-pe.
110.- Naha'ãrõiete, he'íje hembireko oinupãva chupe.
111.- Ndaipóriforma, he'íje angu'ápe okéva.
112.- Ndahetáiperondo-faltá-i, he'íje hembireko peteĩva.
113.- Ndaha'éi ajaposégui, he'íjepeluquerone nambi kytĩrõ.
114.- Ndaikuaái moõguipa añepyrũta, he'íje aipo chipa apu'a ho'úva.
115.- Ndaha'éi aña porã, he'íjedemoniooma'ẽrõ ijeheespejo-pe.
116.- Ndaipóriniñainupãva'erã hese, he'íjesantoyvyra ndive ipochýva.
117.- Ndaipóripeligro, he'íje kachíke oi javé ka'aguýpe.
118.- Nereheduseivoíngo pe ha'éva ndéve, he'íje oporomongetakuaa'ỹva.
119.- Ndaja'úi peichapéichante, he'íje ciego oje'ukárõ chupe zapatuplantilla.
120.- Ndarekóini angelítoresa jopy haĝua, he'ívelorio-hápe ojerrekeríva.
121.- Nderehénte, he'íje jatevu.
122.- Aníke chembopuka, he'íje hãide óroramóva.
123.- Ndaipóri mba'eve jahechava'erã, he'íje hetyma perõva.
124.- Ne'ĩra aguerovia, he'i mondaha oñemondárõ.
125.- Jaguájepe ndo'uséi, he'i ndaje mbarakaja.
126.- Ndachéi, che pónte; he'íje ipopindáva.
127.-Natural, he'íje iñakãcuadrado-va.
128.- Ndaha'eihína kavajumanso, he'íje henda oipy'akava'ekue chupe.
129.- Ñane-quebranta-kuaaitépiko nde, he'íje arriéro ikomái oñemboi jave henondépe.
130.- Ña'aguata, he'íje iména katĩva.
131.- Ojapóne, he'íje imemby tie'ỹva.
132.- O-rrendí-guinte ndopáima, he'íje iména pirúva.
133.- Oikova'erã oikopáma, he'íje iképe hyechiviviva'ekue.
134.- Oñepyrũma pe jehe'a, he'ijepanadero.
135.-Hora-nte ipu ndaha'éiaño, he'íjecarcelero.
136.- Opa y, he'íje oterereva'ekue ygápe, ysyrýpe.
137.-Otra vuelta-pe, he'íje ijajura atãva.
138.- Péva ndejoráne, he'íje oka'úva mondahare.
139.- Peichapevéta mante, he'íje oikokuaa'ỹva kavaju ári.
140.-Puro-ite, he'i kamby repyme'ẽha.
141.- Sapy'ami ĝuarã, he'íje iména sa'yjúva.
142.- Sapy'arõ ĝuarãnte, he'íje aipo kavajúpe omomaiteiva'ekue.
143.-Sueño imposible, he'íje jagua ohechárõ iképeasado.
144.- Tuicha rejavy, he'í hetyma yvyráva jagua oisu'úrõ chupe.
145.-El único que me queda bien, he'íje ijao peteĩva.
146.- Upeamíntejepe, he'íjeplátapuruha.
147.- Arriéro akãnefósforo.
148.- Arriéro tavy mbo'ehára ména.
149.- Arriéro guata chíki  chíki chavurro.
150.- Arriéro rembe puku kavaju uhéi.
151.- Arriéro vai pombéro sapatu.
152.- Arriéro juru akua ñati'ũ kavaju.
153.- Arriéro ajura jarecocinahorcón.
154.- Arriéro akã chara pitogue raity.
155.- Arriéro pyta jekalaguna-kue.
156.- Arriérosin esperanzaĝuaiĝui rumby.
157.- Arriéro rekoreilapiz de colormorotĩ.
158.- Arriéro tavy vaka Cháko.
159.- Arriéro tavy piralaguna.
160.- Aikomíntegalleta-icha ĝuaiĝui jurúpe.
161.- Arriéro akãperõ avatisoka.
162.- Arriéro jurumémecacerola.
163.- Arriéro rova cha'ĩplata alcancia.
164.- Arrieromoldevaiarparyru.
165.- Arekopaite mitã vaícha.
166.- Añemona yvýre hesehápe kure j-agarra-háicha.
167.- Ajereparei hese jagua katupyrýicha.
168.- Arriéro rekoreiavión bocina.
169.- Arriéro ky'a kurekeha.
170.- ArriérocostillaveraSan Miguel.
171.- Arriéro piru mbarakaja jyva.
172.- Ko mba'e i-deréchoasy mbokaja mátaicha.
173.-Escopetacaño-icha ijurune.
174.- Ĝuaiĝui vaiestriboyvyra.
175.- Mba'e ryakuã asy guyra'i mbichy.
176.- Ĝuaiĝui añademoniojagua ñarõ.
177.- Ne mba'e hũ vera pombérobota.
178.- Mba'e rague'ípa mberu ka'aguy.
179.- Hesa'ipaite mbarakaja la dóseicha.
180.-Justo-ite kavara rembéicha.
181.- Huguaitépe chipa roráicha.
182.- Kóva katu herakuã ka'a porãicha.
183.- Ho'ysã asy omanóva pypytéicha.
184.- Kóva iñakãrakuvegorra de lana-gui.
185.- Ko mba'e ikarẽmba sevo'i rapéicha.
186.- Kóva katu ikua guasu bombilla de lata-icha.
187.- Ijuruvyreiturco valija-icha.
188.- Kóvango i-retovado-ve ñakanina kurúgui.
189.- Nde arriéro ay tãi rasy.
190.- Kóvango ijyva puku oikóvo tupãmba'ejáraicha.
191.- Kóva katu ipopohýivecomisión garrote-gui.
192.- Kóvango ikyrave ñandýpe ho'ava'ekuégui.
193.- Nde arriéro avuku ñe'ẽpapára joguaha.
194.- Ipotĩ hasy manduvi tyguéicha.
195.- I-tíroporãvenaranjaakýgui.
196.- Ipyun ládo-re jagua karẽicha.
197.- Kuña ku'a po'i mbaraka.
198.- Ijuku'avu oñemuñaváicha.
199.- Ijuru ramóvaicha okaru.
200.- Kóvango ojereve jagua piru ñenógui.
201.- Kuña retýma karẽ kavajucalesita.
202.- Kururúicha hopepi ruru.
203.- Kure rembi'úicha ndoje-respeta-i.
204.- Kuña ayparaisopoty.
205.-Cargo de conciencia-icha ipohýi.
206.- Kóvango i-caprichoso-ve kururúgui.
207.- Ovecharague uharéicha chey'uhéi.
208.- Kurera'ymimícha ndopytái peteĩ hendápe.
209.- Kóvango ijayvuvelorítoaraígui.
210.- Arriéro sa'yjugallomimói.
211.- Mitã resa sẽ guéipuntero.
212.- Kóvango i-católico-ve mbopi tupãógui.
213.- Mbytépe porãponchojurúicha.
214.- Mitã akãhatã avatisoka.
215.- Mitã'i rova morotĩ chipa ko'ẽngue.
216.- Arriéro hũ eírabarato.
217.- Mitã rye chigua kururu petáka.
218.- Nde arriero rãi ky'atrapiche.
219.- Ne mitã'i sa vera mboriahucaldo.
220.- Mitã resa'ivuelto-kue.
221.- Na ne mitã'i sa'yju ĝuaiĝui rumby.
222.- Na ne mitã'i sa'yjuBanco Nacional Fomentorokẽ.
223.- Kóvango inandiveroperopyahúgui.
224.- Ndai-lado-i py'arasýicha.
225.- Ne mba'e rapykuere'ỹ avión.
226.- Kóvango ndaipýi ni naiñakãi mbarakaja purahéicha.
227.- Ndache'óraiaguacero-icha.
228.- Kóvango ñanemboropehýi chvurrocarrera-icha.
229.- Kóvango ñandejuka'asy kyse apĩcha.
230.- Ko'ãvango ojo'upa ikokue'ívaicha.
231.- Kóvango oñe'ẽmbarei tembirekokuéicha.
232.- Ani rejepy'apy kóvango omanóta ijuru rupi piráicha.
233.- Okirirĩ heseve i-trágoguasúvaicha.
234.- Kóvangohostia-icha ipiru ha imorotĩ.
235.- Oparei vaka piru ñorairõicha.
236.- Overa porã ynambu rupi'áicha.
237.- Ojáva chepico-re na-perdona-i he'íje loro.
238.- Kóvango oguatamínteplatavaícha.
239.- Opiriri  ha opororo takuaty jekáicha.
240.- Ojehevi'o hese kávaicha.
241.- Kóvango pytũ ha okéma ryguasu kurúicha.
242.- Kóvango oiko nde pytáreespuela-icha.
243.- Pérupi, Pérupi malevo-icha.
244.- Taiporãkena ku pa'ípe ĝuarãicha.
245.-Pinguinorevícha ho'ysã porã.
246.-Prensayvyráicha ndejopy.
247.- Sãingohápe mbopícha.
248.- Ñandu guasúicha oguata sambo sambo.
249.- Arriéro resa guasu itavýabodoque.
250.- Arriéromolde'ỹ itavýa kasõ.
251.- Arriéro vai kururu ñembo'y.
252.- Arriéro rova kucha'ã tuja sapatu.
253.- Kóvango ipukuve tereredomingo-kuégui.
254.- Arriéro vai pombérode día.
255.- Arriéro rekoreimilítar retirado.
256.- Arriéro tova jepoka kumanda pire.
257.- Kóvango ojaparo hatãvetóro mocho-gui.
258.- Tataindýicha i-derechoasy.
259.- Arriéro rova ky'a oponýva ao.
260.-Humedad-icha oj-agarra-pa.
261.- Kóvango okambuve vakara'yguacho-gui.
262.- Kóvango oky javénte ojahu ku ynambúicha.
263.- Arriéro ha kururu peteĩhora-pe osẽ.
264.- Arribeño ha jagua ijara'ỹva ohohápente ovy'a.
265.-A buen tiempoharicorajy ko'yguáguinte jajavy.
266.- Ama ko'ẽ ha ĝuaiĝuiplagueo todo el día-rãma.
267.-Desquiteha ju'ái araka'eve ndopávai.
268.- Ndaipórienemígomichĩva he'ifutbolista.
269.- Itavývagui araka'eve ndoikói karai.
270.-El maestro sabe lo que hacetaitavyraíjepe.
271.-Buen díaningo ndaja'évai ko'ẽ mboyve.
272.-Gallo sin espuelandaha'éigallo.
273.- Ĝuaiĝui porã ha mboriahu kane'õngue hasy jajuhu haĝua.
274.-Graciasjakarupa rireguánte.
275.- Ĝuaiĝui opẽ jave hasýma ojoapy porã haĝua.
276.- Ho'ukuaáva ho'u are.
277.- Ipukúva katuete ikarẽse.
278.- Ijapúvante i-testigo-va.
279.- Jahekáva jajuhu.
280.- Jaipotávango jajerureva'erã ñande juru rupi.
281.- Jagua'i katuete oguahúva mbyjáre.
282.- Jaguarete ra'y iparajeymanteva'erã.
283.- Jagua rye ha pa'ibolsilloaraka'eve nahenyhẽiva.
284.- Jagua ha Paraguáy ndojavýiva hape.
285.- Jagua chavíguijepe oikogauchohógape oĩ jave.
286.- Ñe'ẽrei araka'eve ndopái.
287.- Karáchaconkarácha mante oñohe'ỹkuaa.
288.- Kuña porã ha pláta oĩ rire nde pópente erekuaa hese nemba'eha.
289.- Kuña okára ha ryguasu oho Paraguaýpe oje'uhaĝuánte.
290.- Kuña ha kure ndovy'ái oikoporãháme.
291.- Ka'u hafarra-hapeguare ndoikéi.
292.- Ko'ygua ha encomienda emboherava'erã oĝuahẽ haĝua Paraguaýpe.
293.- Kuña ha arco ñahãnteva'erã sapy'areirõ ĝuarã.
294.- Kuña ha kavaju juru'atã, nepy'akangýrõ, ndereraha ndererahasehápe.
295.- Kuña ka'u ha kureensilladondaiporãivoínte.
296.-Cuentaha jare ani reguereko are.
297.- Kuña ha kurera'y rembovare'árõ ha'e nandekuaái.
298.-Liga-pe jakare jepe ojahogáva.
299.- Mboriahu ha jagua piru akóinte hekove rosã.
300.- Mbarakaja araka'eve ndokáivados veces.
301.- Mboriahu ryĝuatã  ha jaguaosamenteromavavére ndojepy'apýi.
302.- Mboriahu ñemenda ha jagua ñuĝuaitĩ katuete opa ñorairõreípe.
303.- Jasyho ha mboriahu pochy mbohapy árante hi'are.
304.- Opurahéiva ha sandia pire ojovaremante omañava'erã.
305.- Mboriahu akãremante aratiri ho'áva.
306.- Mitã oike mbo'ehaópe he'i haĝua ndéve ndetavyha.
307.- Rehohápente mboriahu raẽteve oguapýmahina oporoha'arõ.
308.- Chavurro ári jejupi ha mango je'u tapicha hetahápe ndaiporãi jajapo.
309.- Mboka ndoikuaáiva ijárape.
310.- Mboriahúngo ndaikatúi hasykatu are.
311.- Ĝuaiĝui ha mandarina ndaikatúi ja'u ñemi.
312.- Pa'icontribuciónha mbarakaja pyapẽ ndojahechávai araka'eve.
313.-Mariscadorkatupyry sarambíma ojapo mokõibalareheve.
314.- Mbarakaja ha mboriahu róga ndokáivai mokõi jey.
315.- Mbóire nemandu'a javerõ mante oúva.
316.- Ñemenda niko ndajajapói ñaneaño.
317.- Mboriahu araka'eve noĩmbáiva.
318.- Mboriahúnte hesa'yjúva.
319.- Ñandy morotĩ ha mboriahu mborayhu ndojehechavái.
320.- Ndecostillamante nembo'e.
321.- Añájepe ndovy'ái mitã hetahápe.
322.- Mavave nopyrũi aja ñande pýrente nañandepochýi.
323.-Olla'i tatápe ha ñe'ẽ ñemi ndoguerúiva mba'e porã.
324.- Omendáva ojopoise ha omenda'ỹva katu omendase.
325.- Oguerekokuaáva oguereko mokõi.
326.- Oitypeiporãva katuete iména porã.
327.- Ouvaívape ouvaipavoínte.
328.-Paraguayoaraka'eve ndokuarúiva ha'eño.
329.-Problemahabigoteñandénte jajapo.
330.-Polcahalocroopavavépe ñanderupytypa.
331.- Pira guasu akóinte ho'u pira'ípe.
332.- Reimi guive, tovajepete jepe ou porã.
333.- Añetegua haponchochara ñanembyakúva.
334.- Paladar ha sombrero ipyahu ajánte ñande-estorba.
335.- Sogue ha mbarakaja py'a nandínte o-farrea-va.
336.-Torovaínte iñemoñare porã.
337.- Tata'ỹre ndaipóri tatatĩ.
338.- Vaka pirúpe remopu'ã ha ndekutu.
339.- Výro ha yvyra karẽ araka'eve ndopamo'ãi.
340.- Remakanea ha a-arregla-ta ndéve nde jagua kochõ.
341.- Anike repyrũ checállo-re.
342.- Ani rerova nde ajaka nde rapicha akã ári.
343.- Kóvango i-paraguayo-ve mandi'ógui.
344.-Espuela-ngo hováimanteva'erã.
345.- Esperanza araka'eve nahavẽi.
346.- Ndaipórirõ che rendaĝua gancho-rejepe akéne ku kure akãnguéicha.
347.- Tyerasy ha ĝuaiĝui sapy'aitemíjepe ndaipotái.
348.- Kóvango hova kyhyjeve chavurrógui.
349.- I-hacha-kue ho'a ipýre.
350.- Kóvango hovasyve tape yképe okakávagui.
Maitei horyvéva opavavépe
(ATENEO Motenondehára)
ateneoguarani@tigo.com.py
davidgaleanoolivera@gmail.com

%%%

KÁSO ÑEMOMBE'U: JAKAVERE YPYKUE
Jakavere niko ha'e upe guyra oñemoña'ivéva, ha upévare oje'evavoi ho'ahague hi'ári Ñandejára pochykue. Oiko ysyry térã karugua oĩha rupi. Oñemohyġuatã haġua ho'u sevo'i, ju'i, yso hamba'e.
Guyra Jakavere oguereko -mayma guyra ha mymbakuéra ogue­rekoháicha- hembiasakue omombe'úva mba'érepa upéicha pe heko­ve.
Ymaite ndaje oikova'ekue ko'árupi, hogamíme, peteĩ karai, he­mbireko ha ita'yrakuéra; ha jeko imboriahutereíanga, mba'evevoi nosẽimiva'erã hendaġuáme ichupekuéra. Ndaikatúikuri itenonde hikuái ha ndaikatúi avei ohupyty hemikotevẽ. Vaicha ku jéta oje'eha oikovavoi hendivekuéra. Opa umi mba'e ohecha ha oñandu avei guyra Jakavere Ypykue omoirũva chupekuéra hogamíme.
Peteĩ ára omano sapy'a upe karai rembireko, ha uperiremínte iko'ẽ omano mokõive ita'ýra. Upéi katu kavaju peteĩmi oguerekóva ha vakami hembýva chupe ha oguerohoryetéva omanónte avei ichugui, ha upeicha mbeguekatúpe omanomba mymbakuéra oguerekova'ekue.
Umi mba'e ojehupa rire, tyre'ỹ ha py'akangy reheve oikókuri upe karaimi. Mba'evevoi ndojaposevéikuri ndoguerekovéigui mavavépe. Guyra Jakavere ypykue mante omoirũ ichupe jehasavaípe. Upeicha­háguinte, peteĩ jey iko'ẽ omano avei upe karai. Vare'águi ndaje omanóraka'e.
Hekove aja jeko upe karai katuetei oñembyasymíva'ekue katui upe Guyra Jakavere Ypykue rovake ha ndaje kóva ojapysakaporãmiva'erã hese. Koichaite ndaje oñembyasýmiva'erã upe karai: “Omano che rernbireko, omano che ra'ykuéra, omano che rymba kavaju ha che rymba vaka ahayhuetéva. Che rymba jagua ñembyahýigui ojukákuri mbarakajápe. Omano mboyve che mbarakajami ojuka avei vare'águi angujápe. Angujami va'ekue avei che rembi'u. Ko'áġa ndaguerekovéi mba'eve. Opa so'o, opa yva, opa temitỹ. Che irũ guyra Jakavere Ypykue mante ndacherejái. Aikuaa amanotaha ha upéva ojehu vove yvate gotyo ahava'erã, upépeko oime yvápe che rendaġua. Peteĩ mba'e ajerure Ñandejárape, tove tachereraha guyra Jakavere Ypykue ndive. Ani ha'e opyta ha'eño, tyre'ỹ.
Ko'ã mba'e ndaje oikũmbyporãkuri guyra Jakavere Ypykue, ha upevarevoi niko oiméne ndoikekuaái iñakãme pe ijarakue ñemano, ha ndogueroviáigui upe mba'e, tyre'ỹ opyta ohekávo ichupe.
Jakavere Ypykue oikuaágui ijára ohohague yvágape ndaje oiko ko'aġaite peve oikundaha yvága rape; ha ohechaga'úgui upe karaimíme, oiko oveve yvate gotyo ha upéi oguejyjey, ha péicha oiko sapy'arei ojuhúramo ġuarã ijarakuépe yvága rape rupi.
Upevarevoi niko avei oñehendúrõ guyra Jakaverépe vaicháku oñembo'éva térã katu opurahéiva. Upéicha jave ndaje oha'ãhina ijára ñe'ẽnguemi, oiméne Jakavere oimo'ã upe karai ombohovaitaha ichu­pe.
Ndapegueroviáiramo pejesarekónte hese ha pehechakuaáta añe­teha ko mombe'umi. Opa umi mba'e rehe ndaje Jakavere ndovevéi ambue guyramimi oveveháicha.

%%%

KÁSO ÑEMOMBE'U: JASY JATERE NIKO HOVATAVYHÍNA
Peteĩ karai, hembireko ha ita'yramimi oikova'ekue Ysyry Sakãme, tava'i oĩva Ka'asapápe. Upépe ojogapókuri hikuái ha omba'apo kokuépe. Mbohapy mitã jeko oguereko, ha mbohapyve iñakãhatã, hetia'e ha hesãi. Kalo'i ndaje upe iñakãhatãvéva umi mbohapy mitã'i apytépe. Ndojoguaiete Robertito ha Maria'ípe; ko'ã mokõi katu imarangatuvevoi. Kalo'i ndopytái peteĩ hendápe. "Sevo'i", he'imiva'erã chupe umi iñirũmimi. Sapy'ánte katu okañýmiva'erã hógagui. Oho ha ka'arupytũ rupi oujey. Péicha jave ndaje heta oipo'ómi; isy ohogue'ómiva'erã hetyma ha heviro'óre typycha hũ. Upeichavérõ jepe, ndoúi ha ndohói Kalo'ípe, vaicháku noñanduivavoi isy térã itúva ñenupã. "Cháke, peichaháguinte Jasy Jatere ndereraháne ha nembotavyraíne", he'ímiva'erã hikuái chupe, omondýi haĝua mitã'i akãhatãitépe.
Jasy Jatere, dibujo de Roberto Goiriz
Upéinte niko peteĩ asaje, ohendu hikuái oturuñe'ẽ sapy'apy'áva hóga jerére. Upe mba'e oñandu avei isy ha itúva, ha ñembojaruhápe jeko he'íkuri Kalo'ípe: "Háke, aipóva hína Jasy Jatere ndererahaséva. Aníke remýi ko'águi. Sapy'ami rire ndaje opu'ãkuri Kalo'i túva ha ndojuhúi ita'yra'ípe: "Moõjeýmapa oiméne oho. Pévape  hi'ã  chéve jajokuava'erã ani haĝua omýi; upéicharõ añoite opytáta ogapýpe", he'ijekoraka'e ndojuhúimarõ Kalo'ípe. Opu'ã avei upérõ karai rembirekomi, ha mokõive oñepyrũkuri oheka Kalo'ípe. Okañyetékuri. Iñipytũma katu ha ne'írãnte ojuhu hikuái chupe. Ndokéi ndaje upe pyhare. Hetaitereirasa oheka hikuái ha mamove ndojuhúi mitã'i akãhatãme.
Jasy Jatere, dibujo de Roberto Goiriz
Mbohapy ára haguépe ndaje, peteĩ karai oĝuahẽ ha omombe'u chupekuéra moõpa ojuhúkuri peteĩ mitã'i ojoguanungáva Kalo'ípe. Pya'épeko oho hikuái ipiári ha -añetehápe- ojuhúkuri Kalo'ípe itavyraiete, ojerejekohína peteĩ yvyraróre, poñyháme. Ndaikatuvéi jeko oguata, ha noñe'ẽkuaavéi avei. Naimandu'avéi  itúva  ha  isýre.  Ohupi karrétape ha ogueraha hikuái hógape. Ko'aĝaite peve péicha oiko. Ndokueravéi. Jasy Jatere ndaje oñembohorýkuri hese. Péicha he'i Ysyry Sakãygua ha... upépe opa.

%%%

REPÚBLICA DEL PARAGUAY
ATENEO DE LENGUA Y CULTURA GUARANI
GUARANI, MERCOSUR ÑE'Ẽ TEETE
KÁSO ÑEMOMBE'U: KUÑA PÓRA
Karai Victorio Pirandello ha ita'ýra -pytagua mokõivéva- oúkuri Italia-gui ha oġuahẽ rire ñane retãme ojogapo Ypakaraípe. Tuicha ndaje upe yvy ha'ekuéra ojoguava'ekue. Henyhẽte opaichagua yvvrá­gui, upevakuére omba'apo hikuái yvyra ñekytĩ ha jehepyme'ẽme.
Tuichaitereígui upe yvy ojoguáva, ombovókuri hikuái heta he­ndápe, péicha oñepyrũ oityraẽ peteĩ hendápe ha upégui ohasa ohóvo ambuépe. Mokõivemínte omba'apo. Sapy'apy'a omoirũjepi chupekué­ra karai González ikarretami reheve.
Peteĩ jey ndaje, karai Pirandello ra'y opu'ãkuri ha ha'eño oho oity haġua yvyra. Upe ára, ha'e oike peteĩ tenda pyahúpe, oĩva peteĩ ysyrymi mboypýri. Oguejy hymba kavaju árigui, omosãingo vosa ogueruhápe hembi'urã, ha'e... upéi katu oiporavo yvyra oity haġua, ha ohoreíma heseve.
Oñepyrũ ndaje, ombota ha ombota, ha upeichaháguinte ohendu máva ombotáva avei ikupépe. Ojere, omaña ha... ndohechái mba'eve. Upémarõ, oñepyrũjeýkuri ombota, ombota, ha ombota, ha vokoike ohendujey ombotáva, ko'áġa ijykére. Ojere, omañajey, ha... ndohechái mba'eve. Oñembotavyeténte ha'e; ha ombojoapyjeýnte hembiapo. Ombota. ombota ha ombotajey, ha neipamírõ ġuarã ohendujeyjeýku­ri máva ombotáva avei, áġakatu, henondépe. Upérõ jekoraka'e karai Pirandello ra'y ojesaupi, omaña henonde gotyo, ha... mba'eve ndohechái.
Ñemondýi reheve ojupi hymba kavaju ári ha pya'épeko oipykúi hóga rape. Mba'evete nomombe'úikuri itúvape. “Añeñandu vai”, he'ínte chupe.
Ambue ára, opu'ã ha ohojeýkuri omba'apohaġuáicha. Oġuahẽ upépe ha upeichaiténte avei oikojey hese. Irundy ára pukukue javeve oikókuri upe mba'e karai Pirandello ra'ýre, ha upeichavérõ jepe, mba'evete vera nomombe'úi itúvape.
Upéinte niko, upe ára pohápe, oġuahẽ ndaje oúvo karai González ikarretami reheve. Upe karia'y vaicháku ojeroviavéva hese ha omombe'u chupe hembiasakue. “Oiméne niko póra mba'e, che ra'y”, he'íjekoraka'e chupe karai González.
Oho hikuái mokõive upe tenda peve. Oguejy hikuái. Karai Gonzalez oguapy ijypypete ohenduhaġuáicha oimeraẽ mba'e. Mitãkaria'ymi katu, jepiverõguáicha, oñepyrũ ombota yvyra oity haġua. Ombota, ombota ha ombota, ha upeichaháguinte ohendu máva ombotáva ikupépe. Opóvoi ha he'i karai González-pe: “Rehendúpara'e”. “Nahá­niri. Nahendúi mba'eve”, he'íkuri karai González, ha upéi ombo­joapy: “Oiméne niko nderehe ojeroviave, upévare ndévente oñeñandu­káhina”, ha upéi he'ive: “Jagueruva'erã karai Pa'i ha ñañembo'e hese”.
Karai Pirandello ra'y omhohováikuri kóicha: “Cherehénteramo ikatu jagueru, áġakatu che ru ndoipotamo'ãi. Ha'e niko ndogueroviái ko'ã mba'e”. Oújeko mitãkaria'y ha karai González heta oñomongeta karai Pirandello ndive, ha heta oñomongeta rire osẽkuri omonei chupekuéra.
Ko'ẽmi rehe oúma karai Pa'i ha hendive heta tapicha tekorei ha omomba'eguasúva umi mba'e. Oñembo'ejoaite hikuái, ha opakuévo ñembo'eguasu, Pa'i ohovasa upe tenda ha ohypýi ykaraipyrépe. Henonde, mokõive ijyke ha ikupe gotyo ohovasa ha ohypýikuri; ha upeichahápe ohecha hikuái mba'éichapa peteĩ hendápe otimbo pe yvy, hendy'imi tata, ha upéi katu ogue. Oguetevoi.
Oñemboja hikuái, ha'e... mokõi kuimba'e ndaje osẽkuri he'i upérõ: “Jajo'óna, oiméne niko Pláta Yvyguy mba'e”. Oñepyrũkuri ojo'o ha oimo'ã'ỹre ojuhu hikuái peteĩ kuña rete kanguekue. Tuicha oñe­mondýi ha'ekuéra. Karai Pa'i he'íkuri: “Jagueraháta, ha'e ... ñañotỹta Tupão korapýpe”. Ha upeichaite jekoraka'e ojapo hikuái.
Ambue ára ko'ẽme, ohojeýkuri karai Pirandello ra'y oity haġua yvyra. Ombota, ombota, ha ombota, ha'e... oity yvyra. Mba'evéma nohenduvéi.

%%%

Peteĩ ára ndaje oġuahẽ hikuái Itakuruvípe karai Arnaldo Martínez, hembireko ha mokõive ta'ýra: Peru, ijypykuéva, ha Kalo'i katu pahaguéva; avei ou hendivekuéra karai Policarpo Centurión ha hembireko; ha karai Crispín Rivas hembireko hyeguasúva ndive. Ha'ekuéra oúkuri Kuruguatýgui.
Oġuahẽ rire Itakuruvípe niko ojogapo hikuái mbohapyve ojoykére. Peteĩ tapepo'i puku opahápe ojogapókuri karai Policarpo, ha hóga rape yke akatúa gotyo ndaje ojogapo karai Crispín; ha hóga rape yke asu gotyo katu ojogapókuri karai Arnaldo. Mbohapyve ojoypypete, oikohaguéicha Kuruguatýpe.
Peteĩ jasy ohasa rire, omano sapy'a karai Policarpo. Oñembyatypaitéje hikuái upérõ, hasẽjoaite, oñembo'e ha ambue ko'ẽ -pyhareve asaje rupi- ogueraha oñotỹ Policarpo retekue.
Peru -karai Arnaldo ta'ýra ypykue- ndaje peteĩ karia'y hekororýva ha py'ỹinte jeko oho ojeroky ha ovy'a iñirũnguéra ndive. Péicha ndaje peteĩ pyhare -mbohapy ára karai Policarpo omano rire- ohókuri Peru peteĩ jerokyhápe, ha pyharepyte rupi osẽ oupa heseve ka'unungáre. Ha ndaje oikéta jave hógape ohechásapy'a tape yképe oguapýhina karai Policarpo amyrỹi, ijao morotĩmba. Tuicha oñemondýi Peru ha pya'eterei oike hogapýpe. Omombáy túva ha sýpe ha omombe'u chupekuéra ohechava'ekue. “Mba'e karai Policarpo katu piko, ndeka'urapo!... Ha'e niko omanóma... Terehóna eke mba'e!”, he'íkuri chupe itúva ha okéjejekoraka'e. Upe mba'e oparei upépe ha upe pyhare.
Upéinte niko, peteĩ arapokõindy rire, omanósapy'a avei upe karai Policarpo rembirekoremi. Oñembyatypajeýkuri hikuái, hasẽjoaite oñembo'e ha ambue ko'ẽme -pyhareve asaje rupi- ogueraha hikuái oñotỹ karai Policarpo rembirekoremi retekue.
Karai Crispín jekoraka'e upe ombyasyvéva karai Policarpo ha hembireko ñemano. Py'ỹinte ohómiva'erã Policarpo rogakuemíme oñembyasy. Péicha ndaje, peteĩ asaje, ohóraka'e upépe ha oñemombo karai Policarpo kyhakuépe ha oñemyatymói. Upéi, ika'aruetémarõ, ohókuri ipiári hembireko hyeguasúva. Oñatõi chupe. “Crispin epáyke... ka'arupytũma niko”, he'ívo chupe, osẽ oujeýkuri hogamíme. Ndoúigui iména, ohojeýndaje ipiári. Oñatõijey chupe ha upépe ae ohechakuaa iména Crispín omanohague. Sapy'ami rire, oñembyatypa hikuái, hasẽjoaite, oñembo'e ha'e... ko'ẽ rire -pyhareve asaje rupi- ha'ekuéra ogueraha ha oñotỹkuri karai Crispín retekue.
Upe mba'e ojehu rire -mbohapy ára haguépe- Peru oñembosako'ijeýma ha ñemiháme, ohóraka'e peteĩ jerokyhápe. Pyharepyte rupi osẽkuri ha ojevy hógape, ha ndaje oikéta jave hogapýpe, hesahósapy'a karai Policarpo, hembireko ha karai Crispín omano ramoitéva rehe. Mbohapyve ijao morotĩ reheve, oguapýhina tape yképe.
Tuicha oñemondyijey Peru ha pya'épeko oike ha omombáy túva ha sýpe, ha omombe'u ichupekuéra upe ohechava'ekue tape yképe. Itúva oja'ojeýma chupe: “Mba'éichapiko rehecháta Policarpo, hembireko ha Crispín-pe?... Ha'ekuéra niko omanóma... Tereho eke!... Ka'u reheve niko oimeraẽ mba'e ikatu jahecha”. Peru katu ombohovái: “Nahániri che ru. Añetehápe, amo okápe oguapýhína mbohapyve”. Heta oñombohovái rire, osẽjoaite okápe; avei osẽkuri Crispín rembirekore hyeguasúva ha -oguerovía'ỹre- ohecha hikuái, añetehápe, umi mbohapy póra oguapývahína tape yképe.
Upérõ, kyhyjepópe, oñepyrũ hikuái oñembo'e; ha oñembo'epa rire, karai Arnaldo rembireko osẽjekoraka'e he'i ichupekuéra: “Mba'éiko peipota?... ndapehupytýimba'epiko py'aguapy?... Mba'éiko peikotevẽ rojapo penderehe?”. Mba'evete nde'íri hikuái.
Upeichaite jeko oikojeýkuri mokõi pyhare; ha upe pyhare mbohapyhápe, oñembo'epa rire hikuái osẽjeýndaje karai Arnaldo rembireko oporandu: “Mba'éiko peipota?... ndapehupýimba'epiko py'aguapy?... Mba'éiko peikotevẽ rojapo penderehe?”; ha ndaje upépe ae oñe'ẽkuri karai Policarpo amyrỹi: “Ñandejára niko naoremoingeséi yvágape romombe'uỹre mba'e vaiete rojapova'ekue ko yvy ape ári”. “Ha mba'éiko pejapóraka'e”, oporandujeýkuri karai Arnaldo rembireko: “Ha'e... penemandu'ápiko jaikóramoguare amo Kuruguatýpe mba'eichaite pevépa jaikoasyetékurí, ndajakaruvéi hamba'e, ajépa?”, ha upéi ombojoapy: “Upépe niko oikókuri karai Venancio Rolón, ipirapire hetaitéva; hembireko ha ita'yra'ỹva; ha jajumboyvemi ojekukava'ekue, ajépa?”. “Héẽ, upeichaite”, ombohováikuri ha'ekuéra.“Crispín ha che niko roġuahẽ peteĩ ñe'ẽme, ha rohókuri roimo'ãgui karai Venancio ndaiporiha hógape, romondávo ipirapire ha áġa roimeporãmi rire rome'ẽjey haġua chupe. Upérõ niko ha sapy'areíramo ġuarã arahákuri che mboka. Che apyta okápe ha Crispín oike, ha nimbora'e karai Venancio -oĩva hógape- oñandu, ha imboka reheve ou ojuka haġua Crispín-pe. Ahechávo, añemotenonde hese ha ajukaitevoi. Upéi romonda pirapire ha roñaníkuri upégui. Crispín nomombe'úi hembirekópe hyeguasúgui; ha che katu namombe'úi peẽme akyhyjégui pendepochýramo ġuarã. Che rembireko añoitépe amombe'úkuri. Upévare, ore mbohapymínte roikuaákuri upe mba'e vaiete, ha'e... upévare avei Ñandejára ipochy orendive ha naoremoingeséi yvágape”, he'íjekoraka'e karai Policarpo amyrỹi.
“Ha mba'éiko peikotevẽ?... Mba'éiko rojapokuaa penderehe?”, oporandujoa hikuái. “Mba'eve. Romombe'úmaniko peẽme ore rembiapo vaikue. Rohupytýnema py'aguapy. Áġakatu, peipotáramo peñembo'ekuaa orerehe”, he'ijeýkuri Policarpo póra.
Oñembo'éndaje hikuái hesekuéra, ha upéi katu py'aguapýpe ohojoa oke.
Upete guive ndojehechaukavéi umi mbohapy póra. Oiméne niko Ñandejára oñyrõmba'e chupekuéra...

%%%

KÁSO ÑEMOMBE'U
MBORIAHU RYĜUATÃ KÁSO
Opaichagua káso niko oĩ. Sapy'ánte ndajagueroviaséi umi mba'e ojehúva; áġakatu, ojehuha, ojehu. Péicha jave chemandu'a karai Hilario ha hogayguakuéra rehe. Ha'ekuéra niko oikova'ekue, ñepyrũrãme, Itakyrýpe. Upépe omba'apo hikuái ikokuépe. Mandyju ha manduvi niko umi mba'e oñemitỹkakuaavéva, ohepyme'ẽ haġua. Avei, tembi'urã oñemitỹ: mandi'o, avati ha ambue kóga ha yvamimi.
Oiko porã hikuái, imboriahu ryġuatã. Hilario ha hembireko ña Carmen omongakuaa irundy mitã kyrakyra, mokõi kuimba'e ha'e... mokõi kuña. Irundyve oikejepékuri Itakyry mbo'ehaópe. Imarangatu hikuái, upevakuére ojehayhuetereivoi upe tava'ípe.
Jepérõ upéicha ha jaikuaaháicha, opaichagua niko ñaime yvy ape ári: tekove marangatu ha avei tekove ñaña. Nimbora'e upeichaiténte avei Itakyrýpe. Heta tapicha ohayhu añete Hilario ha hogayguakuéra­pe ha'e... oira'e avei ohayhu'ỹva ichupekuéra.
Péicha ndaje, peteĩ ko'ẽ, ojuhu hikuái juky iñasãiva hóga jerere. Osẽ ha ohohápente, hóga jerére, juky mante ojuhu. Oñemondýivoi ha'ekuéra, oñembo'e avei ha upéi ohypýi ykaraipyrépe. Ña Carmen oitypeíkuri ha ombyatypa peteĩ vosápe, ha'e... ka'arupytũ rupi oñotỹkuri iména ndive kuarahy reike gotyo.
Upeichavérõ jepe, upe ára guive nosẽporãvéi mba'eve chupe­kuéra. Ña Carmen jeko oúkuri hasykatuetévoi. Hilario katu ojuhúkuri irundy hymba vaka oñekarãi ha huguypáva, upéi omanombáva'ekue ichugui. Ha'e oñangareko aja hembireko ha umi hymba vakáre, ysokuéra oñemohyġuatãkuri imandyjutýpe. Upeichaite jekoraka'e ojehúkuri.
Vaípeko ojehecha hikuái. Iñambuepaite hekovekuéra. Peteĩ pohã­nohára chae he'ikuri chupekuéra: “Mba'e vai niko ojejapo penderehe. Ndaha'éi vyrorei. Che ndachepu'akamo'ãi hese. Pehayhúramo pende rekove ha pene ñemoñare, pehóva'erã ko'águi ha pya'e ave. Pepytá­ramo ko'ápe ikatu pemanomba; pehóramo katu, ikatu peñakãrapu'ãjey”.
Pya'e jeko Hilario ha ipehẽnguekuéra ojapyhýkuri ijaomimi ha oje'ói Itakyrýgui. Mombyryvoi oho upégui, Karaguataýpe. Upépe ojo­gapo vaivai ha upéicha avei, heta ára ndaje ohasa asy. Yvýpe hamba'e oke ha okaru. Hilario ha itaýra ypykue oikékuri omba'apo peteĩ Mandyjutýpe. Mbeguekatúpe ojoguajeýkuri tupa, apyka, mesa, umíva.
Upeichahárupi ndaje, peteĩ ka'arupytũ, Hilario -ou rire imba'apohágui- oguapýkuri itapỹi rovái okay'u hembireko ndive ha oñomongetaháguihina, hesaho hikuái peteĩ karréta nandíre, ohasáva ohóvo ha jeko oġuahẽvo peteĩ mbokaja tuja renondépe -namomby­rýiva hogakuéragui- oguetékuri  Hilario ha ña Carmen resa renon­dégui.
“Mba'épiko péva”, he'íje hikuái ojupe. Mokõive ndaje imandu'ákuri upérõ umi hogaykeregua ñe'ẽnguére. Ha'ekuéra niko omombe'úmiva'erã Hilario ha ña Carmen-pe Karaguatay iporaha ha'e… sapy'apy'a ojeju­huha upépe Pláta Yvyguy. Ñorairõ Guasu rapekuevoi niko raka'e.
Ambue ka'arupytũ ojehujeýkuri upe mba'e ha upeichaite avei mbohapy ára. Upépe ae niko Hilario oikũmby porã ñepyrũ upe mba'e. “Oiméne niko kóva hína Pláta Yvyguy mba'e”, he'íjekoraka'e hembire­kópe ha ombojoapy: “ko'ẽramo jajo'óta”. Upe ára irundyhápe Hilario ndohói omba'apo. Opytákuri ha hembireko ha ita'ýra ypykue ndive ohókuri Mbokaja tuja oĩha meve. Ogueraha hikuái peteĩ jo'oha ha oñepyrũ ojo'o. Pya'evoi ndaje ojuhu peteĩ karameġua'i. Onohẽraka'e hikuái ha oipe'ávo ojuhu hyepypegua omimbipáva, nimbora'e Pláta Yvyguy hína. Ovy'aiterei hikuái, jepérõ upéicha nomombe'úikuri mavavetépe. Oguerokirĩnte hikuái.
Mbohapy ára rire jeko Hilario osẽkuri ohopa heseve Brasil-pe ha upépe ohepyme'ẽkuri. Heta pirapire ndaje oñeme'ẽkuri chupe. Upégui ou rire, ojoguákuri hogarã Paraguaýpe. Ko'aġaite peve oiko ko'ápe. Ipirapire heta jepiveguáicha ha'e... kakuaa omba'apo.
Añetetémbora'e upe he'iva'ekue chupekuéra pohãnohára chae: “Pehóramo, ikatu peñakãrapu'ãjey”. Ha añetehápe, upeichaite oiko hesekuéra. Mba'e vai rire, mba'e porã manteva'erã, péicha niko oje'evavoíjepi.

%%%

KÁSO ÑEMOMBE'U: NDAHA'ÉIMBORA'E PLATA YVYGUY
Amoite Guasukuápe niko oikova'ekue karai Policarpo Martínez. Kuimba'e katupyry omba'apóva ikokuépe. Omoirũjepi chupe mokõi ita'ýra: Chive ha Tani.
Guasukua niko ndatuichaivoi, ha jeko upérupi ohasava'ekue Mariscal López iguarinikuéra ndive upe Ñorairõ Guasu aja, Argentina, Brasil ha Uruguay ñandeaho'ipárõguare. Umi ñane retãygua niko oñotỹva'ekue avei upérupi imba'eta: kuãirũ, mbo'y ha ambue mba'e ijatúgui ijapopyréva, ani haĝua ho'a umi pytaguakuéra poguýpe.
Sapy'apy'a niko oġuahẽvavoi upépe kuimba'ekuéra oúva ojo'omimi Guasukua yvy, ohekávo upe Pláta Yvyguy oje'eha. Heta tapicha jeko ojuhujepe upépe Pláta yvyguy; ha ojuhu rire, pya'e oje'ói hikuái tetã ambuére.
Naoimeraẽvái niko ojuhukuaa Pláta yvyguy. Vaicháku oĩvavoi tapicha ojeporavóva ojuhu haġua upe mba'e. Guasukuápe niko heta kuimba'e ha kuña ohechajepe jagua iñakã'ỹva, ỹramo kuimba'e térã kuña ijao morotĩmbáva.
Peteĩ ára ndaje karai Poli, peichantevoi ojekuaave karai Policarpo­pe; ohókuri mokõive ita'ỹra ndive ikokuemíme, ha oġuahẽvo upépe oñepyrũ hikuái omba'apo. Ku tembiapo hetavérõ jave, ha'ekuéra ohómiva'erã pyhareve ha ka'arupytũ rupi oujey hikuái. Péicha jave ogueraha imatulami, ha avei peteĩ “ñakyrã'i” ombovy'áva hembiapo, ohendúvo purahéi ñanemba'éva. Namombyrýi upégui ohasa peteĩ ysyry ha'ekuéra ohohápe hoy'u ha ojahu hamba'e.
Kyre'ỹme jeko omba'apókuri hikuái, ha asaje rupi opytu'u “omo­hyġuatã haġua isevo'ikuéra”, he'iháichajepi ñembojarúpe. Omohu'ã rire hembiapokuéra upe ka'arúpe, osẽ oupa heseve hogamíme; ha ndaje oġuahẽvo upe ysyry rembe'ýpe; Tani, ta'ýra ypykue, ohechásapy'a, mboypýri, peteĩ kavaju morotĩ iñakã'ỹva. Ohechávo upe mba'e Tani oñemondýi ha jekoraka'e pya'evoi ojovasa, ha ñembotavyetépe omombe'u itúva ha ityvýrape. Ha'ekuéra niko oikuaamavoíkuri mba'épa he'ise upe mba'e.
Ojapomavoíra'e peteĩ arapokõindy Tani ohechahaguéjepi iképe, peteĩ ysyry ha peteĩ kavaju morotĩ hoy'úva upépe; ha ndaje oñeporandúmiva'erã mba'épa he'iséne upe kerayvoty, avei opora­ndúkuri itúva ha isýpe, ha mavavete ndoikuaáikuri mba'épa he'ise.
Mbohapyve omoñani hikuái hymba kavajukuéra, ha oġuahẽvo hogamíme, he'íraka'e karai Poli ita'ýra Tanípe: “Ndéve ġuarã hína che ra'y. Eñernbosako'i katu, ha'e... tereho chupe neañoite”. “Nei che ru”, he'imavoíkuri ndaje mitã Tani. Osẽnguévo hógagui ohohaġuáicha, isy he'íraka'e chupe: “Eñembo'emíkena peteĩ Mariami upe ijarakuemíre. Imarangatueténiko nendive che memby”. “Upéicha ajapóta che sy. Ani rejepy'apy”, he'i mitãkaria'y ha ohopa heseve. Oguerahániko ondive: jo'oha, peteĩ limétape ykaraipyre; ha sapy'áramo ġuarã -iku'akuápe- peteĩ mboka.
Oĝuahẽ upe ysyrymi rembe'ýpe ha upépe ohypyiraẽkuri ykarai­pyrépe upe tenda; ha upéi jeko oñepyrũ ojo'o. Sapy'apy'a ndaje ojehechauka chupe upe kavaju morotĩ iñaka'ỹva. Oiméne niko upéva hína upe Pláta Yvyguy ñangarekoha. Peichahágui niko ijo'oha opa'a ichugui. “Kóva ha'éma”, he'ijekoraka'e Tani, ha onohẽvo okápe, ñemondýi reheve niko ohechakuaákuri onohẽhague iñakãngue. Ojo'ovévo katu onohẽ heta kanguemimi. Peteĩ mitã'i kanguemimínte niko ojuhu upépe. Ndaha'éimbora'e Pláta yvyguy.
Upémarõ niko ojevy hogamíme ha omombe'u ipehẽnguekuérape. Oñemoĩmba peteĩ ñe'ẽme ha ohopaite hikuái upe ysyry rembe'y peve. Peichantevoi niko ojepokuaa ha ojapo umi ñande rapicha okaraygua oikóramo umi mba'e.
Oġuahẽvo upépe omono'õmbaite hikuái umi kanguemimi; ha uperire katu, omohendákuri peteĩ kurusumi ha'e... ohypyijeýkuri ykaraipyrépe. Oñembo'e hikuái ha ohopa heseve hogamíme. Ko'ẽ rire, Tani ha ipehẽnguekuéra oguerahákuri umi kanguemimi ha oñotỹ Guasu­kua te'õngueópe. Upete guive ndaje Tani ndohechavéi iképe upe kavaju morotĩ hoy'úva ysyrymíme...
Maitei horyvéva opavavépe

%%%

KA'A MOMBE'UPY – LEYENDA DE LA YERBA MATE
Peteĩ áraje Ñande Ru ou tujamíramo oguatávo yvy ape ári ha ikane'õmarõ oheka peteĩ ogami opytu'u haĝua.
Ohohápe, mavave ndoipe'ái chupe hóga rokẽ. Maymáva oñembotavypa chugui.
Ipahápe oĝuahẽ peteĩ tujami rógape. Upéva ombohasa chupe hógape, ome'ẽ chupe y ha tembi'u ha okemi haĝua avei ome'ẽ chupe. Upe tujami oikóje itajýra ndive ha mokõive oñangareko porã Ñande Ru rehe.
Ohecharamógui tujami ha tajýra reko marangatu, Ñande Ru ojevývo yvágape omoheñóije yvy ári tujami róga korapýpe peteĩ ka'avo pyahu.
Upéi oĝuahẽkuri tujami rendápe Ñande Ru remimbou; ombo'eva'ekue tujami ha tajýrape mba'éichapa oipuru'arã ka'avo pyahu, ombohérava ka'a, opytáva mokõivéva poguýpe.

%%%

KÁSO ÑEMOMBE'U: IRUNDY KUIMBA'E REMBIASAKUE
Ramona herava'ekue peteĩ kuñataĩ iporãitereirasa ha imaranga­túva oikóva isymi ndive, amoite Ka'asapápe, itapỹimíme. Ramona ndaje ndoikuaajepéi itúvape, omanojepégui ha'eheñói mboyve.Isý­mante omongakuaa, omongaru, ombyao ha ohekombo'ékuri Ramo­na-pe. Kuña katupyry jekoraka'e isy, Francisca herava'ekue upe kuñakarai marangatuete. Okára rupi niko jaikuaaháicha mombyry­mbyry hamba'e oiko ojuehegui ñande rapichakuéra, arateĩme mante ojojuhupa Tupãópe.
Irundy kuimba'e: Antonio. Melanio, Inocencio ha Vicente, oiko hikuái “Estancia Takuruty”-pe; yvy guasuete henyhẽva temitỹ ha mymbaetaitágui. Umi irundy kuimba'e oñangareko upe “Estancia Takurutý”-re; ha py'ỹinte ohechávo hikuái Ramona-pe hesahojoa hese. Áġakatu, ijapyteguikuéra, Antonio ra'e upe hova'atãvéva.
Peteĩ jey, Ña Francisca pore'ỹme, ohókuri Ramona rendápe ha he'íkuri chupe: “Nde, Ramona... oime niko aguereko peteĩ jopói neporãmbajepéva ndéve ġuarã. Jahána sapy'aite “Takurutý”-pe tame'ẽ ndéve”.
“Ko'áġa ndaikatúi Antonio. Ndaipóriniko che sy”, ombohováikuri mitãkuña porãite asy. “Jahákatuna, sapy'aitemínte niko”, he'ijeýkuri mitãkaria'y rova'atã.
Upéicha ndaje ogueraharaka'e hendive Ramona-pe.
Oguahẽvo “Estancia Takurutý”-pe oha'ãrõma chupekuéra umi mbohapy kuimba'e opytava'ekue. Nimbora'e ha'ekuéra oġuahẽkuri peteĩ ñe'ẽme omoñuhã haġua Ramona-pe. Oga guasuetégui namo­mbyrýi peteĩ tapỹi nandimi. Ohopa hikuái upépe, ha orairõ Ramona­pe. Ojopyru hese irundyvéva. Omohasẽ, ombohuguypa ha upéi katu ojuka hikuái ani haġua mavave oikuaa mba'eve. Ha añetehápe, mavave ndoikuaajepéi upe mba'e vaiete.
Ña Francisca ndojuhuvéikuri imembykuñáme. Heta jeko oheka ha ohekauka, peichavérõ jepe mba'evete ndoikuaavéi imemby kuña­taĩgui.
Peteĩ ára ndaje oġuahẽsapy'a “Estancia Takurutý”-pe peteĩ mitãkaria'y ha he'ijekoraka'e umi irundy kuimba'épe: “Chemboúniko “Estancia” jára amba'apo haġua ko'ápe penendive”, ha upéi ombojoa­py: “Cheréra Ramón”.
“Oĩporãite”, he'ijoa hikuái; áġakatu, mba'evete nomombe'úikuri mitãkaria'ýpe.
Irundy jasy rire, peteĩ pyhare hayvivevévape.Antonio ha Melanio oguapýhina ogaguýpe, okay'u ha oñomongeta. Upeichaháguinte oġuahẽ hendapekuéra Ramón ha he'índaje: “Antonio, amoite niko oime peteĩ kuñataĩ oñe'ẽséva nendive. Oipotániko rehomi hendápe sapy'aite”. He'i'ỹre mba'eve, Antonio opu'ã ha oho Ramón rapykuéri. Oġuahẽvo tapỹi nandimi renondépe ohecha ikupégui upe mitãkuñáme.
“Péva piko ha'e”, he'ikuévo ojere oporanduhaġuáicha Ramón-pe, ha'e... ndojuhuvéindaje chupe. Upémarõ, Antonio oñembojave ha he'íjekoraka'e: “Mba'éiko reikotevẽmi mitãkuña”. Ohechávo mávapa upe kuñataĩ, Antonio ho'a ha omanókuri. Ramona amyrỹi jeko upe mitãkuña ohenoiukáva'ekue Antonio-pe.
Upe pyhare guive Melanio, Inocencio ha Vicente ndohechavéi avei Ramón-pe, mitãkaria'ymi ouva'ekue omba'apohaġuáicha hendivekué­ra.
Peteĩ jasy ohasa rire, omano avei Inocencio. Hetekue ndaje ojuhu hikuái Melanio ha Vicente peteĩ tapepo'i yképe. Mokõivemíntema hemby.
Py'ỹinte ndaje Melanio ohechámiva'erã iképe umi iñirũngue omanova'ekue. “Emombe'u, emombe'u” jeko he'ímiva'erã mokõivéva Melanio-pe. Upéi, peteĩ ko'ẽ, opáy ha opu'ã Melanio, ha vokóike oho, jepiverõguáicha, omombáyvo iñirũ Vicente-pe. Heta ndaje omomýi chupe ha nopu'ãi. Upéi opokoporãvo hese, ojuhu hete ro'ysãmbamaha. Omanómbora'e oke aja.
Melanio-ntema hemby. Ha'e ohohápente ohecha Antonio, Inocencio ha Vicente-pe. “Emomhe'u, emombe'u”, he'ijoa chupe. Ndaikatuvéije­ko oke, ha itarovapotaite jave ndaje oúkuri Paraguaýpe omombe'u “Es­tancia Takuruty” járape mba'e vaiete ojapova'ekue iñirũnguéra ndive.
Uperiréje oñemboúraka'e Melanio ndive irundy tahachi. Ha'ekuéra ojo'o upe tapỹi nandimi yképe, ha pya'evoi ojuhu Ramona rete ka­nguemimi. Ombyatypa, ombohyru ha ogueraha isy, ña Francisca-pe.
Melanio ojeraha ka'irãime ha upépe, peteĩ ára, iko'ẽ omano.

%%%

KURURU NIPORA'E
Areguápe niko oikova'ekue peteĩ pohãnohára katupyry ha imara­ngatúva, hérava José Duarte. Ndaipóri mba'asy oipohãnokuaa'ỹva. Hendive ndaipóri aipo pohã hepýva, ha hi'ariete natekovetevẽivoi ave heta jey jaha hendápe jakuera haġua, peteĩ jeymínte ha hesakuaité­pema ome'ẽ mba'asýpe. Opa umi mba'ére niko tapichakuéra ohayhu ichupe ha oguerohory hembiapo.
Áġakatu, oĩkuri ambue pohãnohára ndocha'éiva hese, ha upévare ndaje oipohãnoukáraka'e ichupe. Uperiremíntema pohãnohára José Duarte hasykatu  ñepyrũ. Hasyetéjeko chupe hesa, ha upe mba'e ombohesa ha ombohovarurupa avei chupe. Upe guive noñangareko­véikuri tapicha hasykatuváre.
Hembireko ha ita'yrakuéra ndive oipyguara tesapohãnohára ika­tupyryvéva rupi, ohekávo pohãno. Mavavéva noipohãnokuaái ichupe. Ohohápente  oñeme'ẽmiva'ekue José-pe opaichagua pohã hesápe ġuarã, ha avei oje'e chupe mba'éichapa oñeñangarekova'erã. Upeichavérõ jepe, ndokuerái. Upémarõ ojeraha ichupe Argentina ha upéi Brasil-pe. Mba'evénte avei ndojapói hese umirupigua tesapohã­noharakuéra.
Upéi ojeguerujeýkuri ñane retãme. Hembireko ha ita'yrakuéra oha'ãróntema imano. Ndaikatuvéima ojejapo hese mba'eve. Ka'arupytũ jave oúmiva'erã karai pa'i oñembo'emi haġua hese; ikatuhaġuáicha, omano vove, José ohupyty py'aguapy,ỹramo Ñandejára oipotárõ okuerajey haġua.
Peteĩ ka'arupytũ, oĩ jave pohãnohára José Duarte ndive hembire­ko, ita'ýra ypykue, ha jepiveguáicha, karai pa'i; ndaje ohendu hikuái ojepopetéva. Osẽje karai pohãnohára rembireko oipe'a okẽ ha ojuhu upépe peteĩ karai tujamíme, ijao kelembumi ha heko okarayguáva.
-“Mba'éichapa kuñakarai”, he'íjeko ichupe.
-“Iporãmínte, ha nde karai?. Mba'épa reikotevẽ”, omba'eporandúkuri kuñakarai óga jára.
-“Ha'e... ajúniko mombyrýgui añandumívo pohãnohára Duarte-­pe. Mba'éichapa oikohínaha'e”, he'íjeko upe tujami.
-“E'a... ha nde piko ndereikuaái ha'e hasykatuha. Upévare niko ymáma noñangarekovéi hasykatúvare”.
-“Ha upevarevoi niko aju hendápe” -ombohovaijey chupe karai tujami- ha ombojoapy:“Che niko aikuaa pohãnohára Duarte hasy­katuha, upévare, ha'ehaguéicha ndéve,aju ko árape ahepyme'ẽvo ichupe. Chemandu'a peteĩ jey aġuahẽva'ekue hendápe cherajymi hasykatuetéva ndive, ha ha'e omonguerákuri ichupe. Upéramondaguerekóikuri pirapire ahepyme'ẽ haġua ichupe. “Ani rejepy'apy”, he'iva'ekuechéve pohãnohára Duarte, ha hi'ariete ome'ẽ avei oréve pohã. Ko'áġa... che ikatu aipytyvõ ichupe, upévare aju hendápe”.
Kuñakarai omaña porã hese, iñakã guive ipy peve, ha he'i: “Ha ndéiko mba'e rejapóta hese. Ndéiko pohãnohára mba'e. Háke ore rohojepéma umi pohãnohára ikatupyryvéva rendápe ha mba'eve ndaikatúikuri ojapo hese”.
Karai tujami heijey chupe: “Nda'éiniko ndéve katuete amongue­rataha, áġakatu, añeha'ãmbaitéta”. Oga jára ombohasa chupe, heta oñomongeta rire, iména rendápe. Tujami oñesũ pohãnohára rupa yképe ndaje, ha oñepyrũ oñe'ẽ ichupe. Uperire opu'ã sapy'a ha oporandu kuñakaraípe: “Mba'épa oiméne oĩ pende rógape ndaha'éiva penemba'e”. He'i'ỹre mba'evete kuñakarai ha ta'ýra ypykue oñepyrũ­kuri oheka.
Heta oheka rire hikuái, ta'ýra ypykue ojuhu peteĩ vosa'i ndaha'éiva imba'ekuéra. Ome'ẽ isýpe. Kóva ohecha aja mba'épa oĩ ipype ndaje he'íkuri: “Oimene niko tapicha hasykatúva hesarái ha oheja, ha nde ru jepiveguáicha oñongatu sapy'arei oujeýrõ omba'ejerure. Py'ỹinte niko oikómiva'ekue nde ru rehe péicha”. He'ipa mboyve umi mba'e tuicha ndaje oñemondýi upe kuñakarai ojuhúgui upe vosa'i henyhẽte júgui.
Upépe oñemboja tujami ha ojeruréjekoraka'e kuñakaraípe vosa'i oguerekóva ipópe, ha vokóikema osẽ he'i: “Kóva ha'e upe mba'e vai apoha”. Upéi ndaje ohenóikuri karai pa'ípe ha ojerure ichupe ykaraimi, ha kuñakaraípe katu ojeruréraka'e peteĩ kanéka. Sapy'aitépe ġuarã oñemoĩmbaitéma chupe hembipota; ha upémarõ karai tujami oñepyrũjekoraka'e oity upe ykaraipyrépe jumimi.
Karai pa'i, pohãnohára Duarte rembireko ha ta'ýra ypykue ndaje hy'airo'ysãmba ohechávo mba'éichapa y potĩete oñepyrũ mbegueka­túpe ipytãmbaite tuguýgui, ha ñemondýi reheve ohecha avei mba'éichapa oñembohete peteĩ kururu hesa ñemombúva, osyryhágui tuguyeta.
Upérõ karai tujami osẽkuri he'i: “Kururu nipora'e”. Upe jave avei ohendu hikuái pohãnohára Duarte osapukái asyetérõ, ha pya'épeko oho hikuái ohechávo. Oġuahẽvo ikotýpe ojuhu hete ro'ysãmbaite. Ohasa rire po aravo'i rupi -ha omyakỹrire chupe iñakã ha ipyti'a- oñandujeýkuri hikuái pohãnohára Duarte oikovejeyhague; ha upépe ae imandu'ajeýkuri hikuái karai tujamíre.
Oújeko ha'ekuéra ohekávo ichupe ha ndojuhuvéi mba'eve. Ndai­porivéimandaje tujami, ndaiporivéima kanéka, ha'e... ndaiporivéima kururu.
Upeichaite jekoraka'e ojehuva'ekue upe ka'arupytũme.
Ohasa rire peteĩ arapokõindy, karai pohãnohára José Duarte ohecha ha oñepyrũ okaru ha mbeguekatúpe hesãijeýkuri. Mbohapy jasy rire oñanga­rekojey avei tapichakuéra hasykatúvare. Ikatu'ỹva'ekue omonguera umi pohãnohára ikatupyrypyryvéva, omonguerákuri upe karai tujami.
Heta ára ndaje José Duarte ha hembireko ohekáva'ekue tujamí­me, ha araka'eve ndojuhuvéi hikuái ichupe. Ndahi'aréi, aháramogua­re pohãnohára Duarte rendápe, ha'e he'iva'ekue chéve: “Oiméne niko ndaha'éikuri tujamínte upe chemonguerava'ekue, oiméne Ñandejára mba'e chepytyvõkuri chemarangatuhaguére mayma che rapicha ndive”.
Upeichavérõ jepe... kururu nipora'e.

%%%

Jataity niko peteĩ tava'i iporã añetetéva, Tupã Ñandejára omohendava'ekue yvyty, ñu hovyũ, ha ysyrykuéra pa'ũme. Upépe hembypa kuimba'e ha kuña ikatupyry ha imarangatúva; omba'apóva kokuépe, omongakuaáva hymbamimi ha oñeha'ãva ohekombo'e porã iñemoñarépe.
Umi kuimba'e, kuña ha mitã hekorory ha isarakíva apytépe oikova'ekue Rosíta; kuñakarai mboriahu, peteĩmínte imembyva'ekue. Maria ombohérakuri chupe. Maria niko ndoikuaajepéi itúvape.Isy ndiventevoi oikova'ekue. Iporãitereivoínikova'ekue upe mitãkuña ha upévare avei ndaipóri kuimba'e ojesareko'ỹva hese. Áġakatu, Maria noñeme'ẽi mavavépe.
Isy niko he'ímiva'erã chupe: “Ñande kuña ñanemboriahúramo jepe, ñanderekopotĩva'erã. Kuimba'ekuéra niko oiko ñanera'ãvonte”. Ko'ã mba'e mbarete porã oikékuri Maria akãme. Upéinte niko, peteĩ ára, omanósapy'a isy marangatuete. Upépe katu iñarõvéntema he­ndive mitãkaria'ykuéra. Peichahápe ndaje avei oġuahẽkuri Jataitýpe peteĩ mitãkaria'y. Luchi herava'ekue. Py'ỹinte niko Maria ha Luchi ojojuhúmiva'erã ha oñomongeta kyre'ỹ. Arateĩ jave katu ojojuhu hikuái Tupãópe ha péichajave Luchi oúmiva'erã okaru Maria tapỹimime.
Ndatuichái niko upe itapỹi. Mokõi ikoty, ku kuláta jovái oje'eha. Avei itataypy, upépe osãingójepi ijapepo ha ijerére mbohapy apyka­pemi. Korapýpe katu oguereko peteĩ ykua osẽhágui y ro'ysã asyete. Péichante... “mboriahu rekópe”, he'ihaguéichajepi chupe isymi omano mboyve.
Vaicháku ojoguerahaporãtava'ekue. Luchi oumavoíkuri oiko hendi­ve ha vokóikema Maria opytákuri hyeguasu; upéicharõ jepe, Maria nomombe'úi mba'evete Luchípe. Ohasa rire umi jasy, Luchi ohechakuaa mba'éichapa Maria hyevu ñepyrũ ha peteĩ ko'ẽme ndaje – kirirĩhapete- osẽkuri oho. Ohejarei mitãkuñami hyeguasúvape. Maria opáykuri ha ndojuhuvéi hembiayhúpe ha upémarõ ohechakuaa ohejareihague ichupe. Oñemombo hupamíme ha hetájeko hasẽ. Ha'eño tyre'ỹ opyta.
Peteĩ pyhare, Santa Lucía árape, imembýsapy'a peteĩ mitãkuña'i neporãva avei. Ombohérakuri Lucía, heñoihaguére Santa Lucía árape.
Upéicharõ jepe, Luchia'ípente ojekuaave. Ohasávo umi ára niko Maria ohechakuaa Luchia'íre peteĩ mba'e: upe imembykuñami ndohechaietémbora'e. Hesatũjovaietéra'e, he'ihaguéichajepi umi iñi­rũmimi. Sapy'ánte katu osapukáimi hikuái chupe: “Mitãkuña'i resatũjovái”. Luchia'i oikómiva'erã toryjárõ umi mitã'i apytépe. Añete­hápe, umi iñirũmimi oñembohorýmiva'erã hese. Luchia'i ohendu umi mba'e he'íva ha'ekuéra ha heta mba'e noikũmbykuaái. Nahesakãiete chupe. Ndoikuaái, ndohecháigui. Upevakuére niko oporandúvonte oiko isýpe. Ohendúvo oimeraẽ mba'e he'íva umi iñirũ, pya'épeko, ho'a ha opu'ãháme, oujeýma oporandu isymíme. “Mba'éiko kuarahy”, “Mba'épiko sa'yju”, térã katu oporandúmiva'erã avei: “Mba'épiko yvága. Moõiko opyta”; ỹramo katu: “Che sy: mba'éiko he'ise mboriahu. Ñandépiko mboriahu”. Isy omoirũva chupe hupamíme, oñembosaráimiva'erã iñakãraguére, opoko kangy asy umi hesa­mimíre, ha tesay pa'ũme he'ímiva'erã imembymíme: “Áġante reikuaáne. Rehechapotaitémako che memby”.
“Añetéiko che sy. Avy'aitépa upéicharõ”, ombohováimiva'erã Luchia'i py'arorýpe. Upéi katu oñemokunu'ũmive ha oporandu: “Ha che ru piko araka'e outahína. Oiméne niko ñanderechaga'úma”.  Vaicháku Maria ijahy'opa'ãva ohendúvo umi mba'e ha ñe'ẽ ryrýipe ombohováimi chupe: “Héẽ, oiméne niko péicha”. Umícha jave, omonge rire Luchia'ípe, Maria ohómiva'erá oñemombo hupápe ha hasẽ soro. “Mba'éreiko péicha rejapo cherehe Ñandejára”, he'ímiva'erã.
Maria niko heta oñepia'ã imemby rayhupápe.Oparupirei ogue­rahákuri chupe oipohánouka haġua. Ouva'ekue Paraguaýpe peteĩ tesapohãnohára katupyryete rendápe ha upe karai jeko he'iva'ekue ichupe: “Péicha ġuarãntema. Ne memby ndokuerakuaavéima”. Upe mba'e omona yvýre Mariápe.
Upéicharamo jepe, Maria noñeme'ẽikuri ha upémarõ ogueraha imembymime umi pohãnohára chae rupi. Opaichagua pohã niko ome'ẽkuri chupe umíva ha peteĩ katu ome'ẽ jepe chupe peteĩ kurundu'imi omosãingo haġua ijajúri, peteĩ vosa'i oguerekóva ipype­gua ha Maria oikuaa'ỹva mba'épa. Upéi ave niko, navõ ary, oúmiva'erã imembymi ndive Tupãsy Ka'akupe rendápe, hi'árape. Luchia'i ombo­týramo peteĩ ary, Maria omba'ejerurékuri Tupãsýme. He'íjekoraka'e chupe: 'Ndaikytĩmo'ãvéi Luchia'i akãrague omboty peve pokõi ary. Chepytyvõmina Tupãsy ha'e... reipotáramo, emonguera ko che membymi'.
Ikatupyry katu niko upe Maria ha ha'ehaguéicha, noñeme'ẽi araka'eve. Amo hapópe añetetéko upe oje'évajepi: “Kuña Paraguáicha niko ndaiporivoi mokõi”. Maria omba'apo ao jejohéipe. Itapỹi ypyete rupi niko ohasa peteĩ ysyry potĩ ha upépe ohómiva'erã Luchia'i ndive ojaojohéi. Itakuéra pa'ũme oguapy ojohéi ha kapi'ipe ári oipyso ikã haġua. Asaje rupi oúmi sapy'ami imembykuñami ndive ojapo hembi'urã ha tataypýpe -apykape ári- okaru hikuái mokõive.
Ohasa asyve javérõ, Maria imandu'ámiva'erã peteĩ ñe'ẽngáre: “Mboriahu ha mbokajáre mante ho'áva aratiri”. Nahembiaporãi, imemby ndohechái ha heta hemikotevẽ. Upéicha ohasa ichupekuéra ġuarã umi ary. Upéinte niko oguahẽsapy'a upe ary pokõiha ha jepiveguáicha oñembosako'i hikuái mokõive ou haġua Tupãsy Ka'akupe rendápe. Luchia'i niko iñakãraguevukueterei oúvo; avei, ijao morotĩ ha ijape hovy, “promesera” oje'eha karai ñe'ẽme. Oġuahẽkuri hikuái Ka'akupépe, oguata rire Itakuruvi guive. Ohendu hikuái ñembo'eguasu ha jeko ohecha mba'éichapa peteĩ tapicha oguata'ỹva, opu'ã upe ijapykágui ha oguata. “Kóva ha'énema”, he'i ijupe Maria ohechávo upe mba'e guasuete. “Ymaiteguivémaniko roha'ãrõhína che sy marangatuete”, ombojoapy upéi ojesarekoporãvo Tupãsy Ka'akupe ra'ãngáre.
Upe ára pukukue javeve opyta hikuái Ka'akupépe. Ñembo'eguasu opa rire, Maria oguerahákuri Luchia'ípe, jepiveguáicha avei, Tupãsy ykuápe; ha péicha ndaje oikókuri oikundaha Ka'akupe. Upeichavérõ jepe, mba'evete ndoikói Luchia'íre. Tesaýpe jeýma Maria ohupi imembykuñamíme ha ohopa heseve hógape. Ohasa peteĩ ára, ohasa mbohapy, ohasa irundy... mba'evetevoi ndoikói Luchia'i rehe. Upépe ae Maria oñeme'ẽ, ojeity yvýre, omanose. “Mba'éreiko nderesarái orehegui Tupãsy”, he'ijeyjeýmiva'erã Maria.
Upéinte niko peteĩ arapokõindy rire, ka'arupytũ rupi, Luchia'i oñepyrũ iñakãnundu ha hasykatu. Heterasypaitésapy'a. Maria niko ome'ẽ chupe pohã ñana, omoñeno hendive ha omama chupe ojuhumívaguivepe. Luchia'i katu hasẽ'i hasẽ'i upe pyhare pukukue javeve. Hasy peve niko opytákuri oke, ko'ẽmbotávoma. Opáyvo Luchia'i niko, Maria ojapómahina tembi'urã ha ndaje ohenói chupe imembymi. Oho hendápe ha ojuhu ojesakytýhina. He'íjekoraka'e Mariápe: “Chejopietereíniko che resa che sy”. Maria ohupi hapypa'ũme, omokunu'ũ chupe ha mbeguekatu oipichy chupe umi hesamimi.
Upeichaháguinte Maria ohendúkuri peteĩ mba'e omopirĩmbáva chupe. "¡Ahecha che sy!, ¡ahecha che sy!”, osapukái Luchia'i. Opo mokõive ha osapukái. “¡Ahecháma che sy!, ¡ahecháma!”, osapukaijeyjeýkuri upe mitãkuña'i. Maria katu hendive osapukái ha hasẽ, ndoikuaavéi mba'épa ojapóta vy'águi. Upejavéjeko imandu'ákuri Tupãsýre; ha mokõive oñesũ ha oñembo'e ichupe, upe itapỹimi rovái.
Upe ára guive ave vaicháku mokõive hekove pyahúva. Vy'apo ha mborayhúpe oiko hikuái. Luchia'i ohókuri mbo'ehaópe ha upéi katu -ikuñataĩmbávo- oiko ichugui Ñandejára rembiguái. Isy katu opytákuri  amoite Jataitýpe, jepiveguáicha, ojaojohéivo ysyry potĩ sakãme... he'ihaguéichajepi isy Rosíta amyrỹi: “mboriahu rekópe...”
Añetehápe, heta ohasa asy hikuái mokõive.Ndareirivoíniko he'ímiva'erã Maria: “Mboriahu ha mbokajáre mante ho'áva aratiri”. Áġa -heta ára ohasa rire- che ambojoapy chupe: upeichavérõ jepe, “Maymávape ġuarã osẽvakuarahy”.

%%%

KÁSO ÑEMOMBE'U: LUISÕ REKOVEKUE
Oikóje amoite Trinidad-pe -tava'i opytáva Itapúape- peteĩ karai hérava Ceferino. Ha'e jekoraka'e Luisõ.
Upe karai ndaje pahague pokõi joyke'y apytépe. Ijyvate, hesa'yju ha hesakuare pypuku va'ekue. Ndo'úivajeko so'o. Oje'émi avei ovy'aha ryguasukuéra oikoha rupi, ha py'ỹinte oñarõha hese umi jagua. Opa umi mba'ére niko oje'émi hese ha'ehákuri Luisõ. Upe rnba'e oparupirei herakuãkuri.
Peteĩ jey, arapoteĩ pyhare iñipytũvape, yvytu vai ha tuicha oky aja, oĩkuri hogamíme ña Nati imembykuéra ndive. Upeichaháguinte ohe­ndúkuri hikuái tyapu, vaicháku máva ojo'óvahina pe yvy óga jere rehegua. Upémarõ, ña Nati omañañemi oikuaa haġua mba'épa ojehu, ha uperiremínte ndaje ohenói ha ohechaukákuri imembykuérape peteĩ mymba ndevaíva, hesapo ha haguepáva, ojoguáva peteĩ jagua ndetuichapajepévape.
Ña Nati orekókuri peteĩ mhokapuku imbokara'ỹi karaipyréva. Upe kuñakarai niko oikuaamavoíkuri mba'e vaieta oje'éva karai Ceferino rehe; upévare ha sapy'areíramo ġuarã ndaje osẽkuri he'i: “Peteĩ mbokara'ỹi ikaraipyrévante aguereko ajapi haġua pe mymba vaitépe”, ha ojovasa rire ombojoapy: “Ajerurénte Ñandejárape ani haġua ha'e karai Ceferino”.
Ojapíta jave ndaje, upe jagua guasuete osẽkuri oñani upégui. Péicha javérõ, umi arapokõi pyharevépe katuetei ojejuhúmiva'erã mymbakuéra oñekarãimba ha huguypáva. Oiméne niko Luisõ ohasa­kuévo ojapo péicha hesekuéra, he'ímiva'erã Trinidad-ygua.
Karai Ceferino ndive oiko hembireko hérava ña Rosa, ha hovaja hérava ña Dejesús. Peteĩ arapoteĩ pyharépe ndaje ña Dejesús ndaika­túikuri oke, ha upémarõ osẽjekoraka'e okápe hoy'u haġua. Oho ndaje peteĩ ykua peve, oĩva oga'i kupépe, ha jeko hoy'u aja oñandúkuri mba'e hyapúva; ojere ha ohecha peteĩ mba'e oikuaa'ỹva, ojapajeréi yvýre ha upéi opu'ãvo oúkuri hatã vai chupe.
Pya'épeko ña Dejesús oñani upégui ha neipamírõ ġuarã ojupí­mahina peteĩ yvyrapytã kakuaa rakãre, ha ojupikuévo ndaje upe mymba omondoro'imi isái pytã rembe'y, ha upéi katu, oiméne niko omondýigui chupe ña Dejesús sapukái soro, osẽkuri ohopa heseve upégui. Umi sapukái omombáykuri ña Rosa-pe. Ha'e osẽ okápe ha ojuhúkuri ña Dejesús-pe yvyrapytã rakãre. Omboguejy rire chupe upégui oporandúraka'e ña Dejesús-pe mba'épa pe ojehúva'ekue. Ña Dejesús omombe'úkuri chupe. Mokõivemínte opytákuri upe pyhare. Karai Ceferino ndaje ohókuri omymbajuka.
Upe mba'e ojehu rire, ña Rosa ha ña Dejesús ndaikatuvéikuri oke, ha ko'ẽmbotávoma oñepyrũkuri okay'u hikuái. Uperiremínte oġuahẽ oúvo Ceferino. Ha'e omomaitei chupekuéra ha oguapy. Upémarõ ña Dejesús ombohasákuri chupe ka'ygua, Ceferino oisyryku'imi ha vaicháku ojejuruhéiva; upéi katu ondyvu, ha upépe jeko Ña Dejesús ohechakuaa oimo'ã'ỹre ñemondýi reheve, Ceferino ondyvuhague ini­mbo pytã.
Ña Dejesús omombe'úkuri ikypy'ýpe upe mba'e. Ña Rosa katu ndogueroviái mba'evete, ha ndaje upe pyharevepevoi, pochy reheve, ña Dejesús osẽkuri oho upégui.
Heta ára rire Ceferino omano, ha omano mboyve jeko upe hete vaicháku oñemoambuepáva. Omano rire katu ndaipóri tataindy ogue'ỹva; avei, upe mba'yru oñemohendahaguépe ndaje oryryipa. Kurusu jepeve ndopytái hendaġuáme. Mayma oĩva upépe osẽkuri oje'oipa kyhyjégui. Hembireko mante opytákuri omoirũ chupe.
Ko'ẽ rire ojegueraha ha oñeñotỹTrinidad te'õngueópe; ha ndaje mbohapy ára oñeñotỹrire upe hetekue ogue ityvýgui. Heta jeko ojehekákuri ha mamove ndojejuhúi. Maymávante he'i oikovejeyha, ko'áġa, Luisõ ramo.
Upe guive oñeñotỹramóva ári katuete ojejuhúmiva'erã pypore. Oime he'íva karai Ceferino pyporeha.

%%%

KÁSO ÑEMOMBE'U: MAKA'I ÑEHA'ÃME OJEHUVA'EKUE
Ytororõme niko oikova'ekue peteĩ mitãkaria'y marangatu hérava Casiano. Hekove aja, Casiano
omba'apómiva'erã itúva ndive kokuépe. Nosẽivavoi hógagui, oiméne nikoojepokuaavégui itúva ha isýre, upevakuére avei naiñangirũhetái. Sapy'apy'aohómiva'erã umi vy'aha térã jerokyha rupi. Upéi ave, ndojerokykuaaivoi haupevakuére oiko hi'otĩ. Upéicharõ jepe, oñangarekokuaámante ijehe. Osẽta javekatuetei omoĩmiva'erã imboka iku'akuápe. “Sapy'areírõ ġuarã”, he'ímiva'erãitúva ha isýpe.
Upéinte niko oúkuri itavyete Pánfila rehe, mitãkuña neporã­mbajepéva -karai Nuñez rajy- oikóva Ytororõ tavaitépe. Py'ỹinte niko Casiano
ha Pánfila ojojuhúmiva'erã ñemiháme. Oñombojaru hamba'e. Añetehápe, ojohayhuporã hikuái. Áġakatu, Pánfila nomombe'uiete itúvape upe mba'e. Oguerokirirĩnte.Itúva niko yma guivéma oñatõi ichupe -áġa ikuñataĩmba rire- omenda haġua karaiMartínez rehe. Ndoipotaivoíkuri ave ojesareko ambue mitãkaria'ýre. Upe karaiMartínez niko heta ipirapire ha huguaipohýi avei Ytororõme. Ndaha'éikuri tekoveporã. Ivýro ha ijejapo. Ojaposéva ojapo upe tava'ípe ha hi'ariete“ndohechakuaái hapicha mboriahu remikotevẽ”, he'ihaguéichajepi karai Choperu.Opa umi mba'ére ndojehayhúikuri ichupe. Ojekyhyjémante ichugui.
Peteĩ ára oġuahẽsapy'a karai Martínez apysápe Casiano ha Pánfila joayhuñemi ha kakuájeko ipochy. Nomombavéi upe mba'e ha
ndojejokokuaavéigui - peteĩ pyhare- ha'etevoi omoñuhã ha ojukákuri upemitãkaria'ýpe ha'e... upe hetekue omoko'ẽukákuri hogami korapýpe. Casianopehẽnguekuéra heta ombyasy upe ojejapova'ekue hese. Upéicha opákuri karaiMartínez akãrasy, hasy peve vaicháku ipy'aguapyjeýva.
Ytororõme niko maymáva oikuaa karai Martínez oguerohoryha maka'i ñeha'ã. Péicha ndaje, peteĩ jey, ojejapókuri peteĩ
vy'apaguasu ndekakuaajepéva Ytororõme ha upérõ jekoraka'e oñemohendákuri upépepeteĩ kalesíta ha hendive opaichagua ñembosarairã, umíva apytépe: maka'iñeha'ã. Upéva katu omoakãtavyetékuri karai Martínez-­pe. Ha'ehaguéicha, maka'ioñeha'ãhápe oĩmanteva'erã ha'e,ỹramo ndaha'éi maka'i ñeha'ã. Ha ndaje ipo'a'imivoi.Oha'ãkuaaitereíjekoraka'e, upevakuére naoimeraẽvai oha'ãse hendive.
Upe pyhare oñepyrũhaguépe upe vy'apaguasu, karai Martínez oho, oġuahẽ ha oguapýma katu oha'ãhaġuáicha oimeraẽva ndive. Mavave
jeko noñembojái. Tapichakuéra okyhyjepajoa ichugui. Upéinte niko oñemboja haoguapy henondépe peteĩ mitãkaria'y, he'iva'ekue ichupe: “Ñaha'ã katuñañomoperõmba peve”. “Nei, ñaha'ã katu”, ombohováikuri karai Martínez pukavyjaheivaípe, oikuaa'ỹremba'épa oha'ãrõ ichupe.
Oñepyrũ rire oha'ã sapy'ami, umi tapicha ijatýva mesa jerére ohechakuaa hikuái, ñemondýi reheve, karai Martínez oha'ãhahína Casiano
amyrỹindive; áġakatu, kóva ndohechakuaái upe mba'e; vaicháku hesatũvamba'e haupevakuére ndohecháiva Casiano-pe. Tapichakuéra ijatýva ijerére hesahojoákurihesekuéra, ikatu'ỹrehe he'i ha ojapo mba'eve. “Vaicháku ore kũ oñeñapytĩmbáva. Ndai­katúikuriroñe'ẽ, upéicha avei ndaikatúi romýi upégui. Péicha roĩkuri upépe oho peveupégui Casiano amyrỹi”,he'íkuri hikuái uperiréma.
Ko'ẽmbotávoma oġuahẽ hu'ãme karai Martínez ha Casiano amyrỹi
maka'i ñeha'ã ha upakuévo, karai Martínez opytákuri ipirapire, hymbaita haijyvy'ỹre.Nandivera. Casiano póra omoperõkuri chupe ha upéi ohopa heseve. Upépe ae karaiMartínez vaicháku opáyva ha ohechakuaáva mávandiepa oha'ãkuri ha ohechakuaávomávandiepa, ho'a ha omano.
Kalesíta oho rire Ytororõgui, mbohapy ára haguépe, Casiano túva ohóraka'e ohechávo, jepiveguáicha, ita'ýra tyvy ha'e... oġuahẽvo
upépe ohecha -oimo'ã'ỹre-heta pirapire isarambipáva upe tyvy ári. Karai tujami -py'aguapy revé-ojapyhýkuri imba'erã oñandúgui ipype mávapa oheja ichupe. Upe ka'arúpe,hembirekomi ndive, ojapoukákuri ñembo'eguasu Tupãópe, Casiano rérape.
Karai Martínez yvyguasuete katu opytarei. Mavave ndoipotáikuri. Pya'e ndaje oiko ichugui peteĩ karuguaty ndekakuaáva ha avei
peteĩ javorái ndevaíva, ikatu'ỹha rupi ojehasa. Martínez-kuépe ojekuaa ko'áġa.

%%%

KÁSO ÑEMOMBE'U: ÑORAIRÕ GUASU REMBYREMI
Ñane retãme niko oime gueterei peteĩ tava'i hérava Mbokajaty. Upépe oikova'ekue karai Ulo ha hogayguakuéra: hembireko ha ta'yramimi. Umi ñande rapicha okarayguávaicha niko, karai Ulo omba'apo kokuépe, he'iháicha ha'ekuéra: “Kokueséro”. Karai Ulo heta oipyguarajepe ñane retãpy, ha amo ipahápe, Ña Maria omoakãgua­pýkuri ha ohejaite Mbokajatýpe. Ña Maria niko upepeguavoíkuri; ha jekoraka'e karai Ulo ohasavajepivoínte upérupi, ha upeichakuévo ojokuaa, oñomongeta kyre'ỹ ha ipahaitépe katu ombojoaju hikuái hekove; omenda, ja'eporãsérõ.
Mbokajaty rupi ohasákuri, yma Ñorairõ Guasu aja, umi ñane retã pysyrõhára. Añetehápe, oĩkuri heta ohasajepéva'ekue upérupi; ha katu oĩkuri avei heta omanova'ekue upépe oñorairõhápe. Péicha ndaje, upe Ñorairõ Guasu oñepyrũramo jave, peteĩ mitãkaria'y ha peteĩ mitãkuña omendákuri, ha ojogapo hikuái Mbokajatýpe; ha jeko umi mokõi tapichápe ojukava'ekue, peteĩ pyhare oke aja hikuái, umi kamba. Upe mitakuñáre ndaje oñembosarairaẽkuri ha upéi ae ojuka; ha ojuka rire mokõivépe, omyandy hesevekuéra upe hogami.
Upe mitãkaria'y herajoapýva'ekue González, ha upevakuére upe tenda ojeherókuri González-kue, ha opytájekoraka'e ipóra. Upeichai­te. Upevarevoi ko'aĝaite peve mavave ndohasaséi upérupi ka'arupytũ, pyhare térã katu okýta jave; ha mavave avei ndojogaposéi ha ndoi­koséi upépe. Oñemombe'úmi avei ojerahahague upépe mbohapy pa'i oñembo'e ha ohovasa haĝua upe tenda; ha upéi, are are ndaje noñehendúi ha ndojehechavéi mba'eve.
Peteĩ pytagua, oguerovia'ỹva umi mba'e, ouva'ekue ojogapo Gon­zález-kuépe; ha jeko pya'evoi, ohupyty mboyve peteĩ jasy, oñaníkuri upégui. Itavyrainunga ohóvo, ha upe hogakuemi omopu'ãuka ha opytava'ekue upépe ndaje okaipaitéva'ekue. Mavave ndoikuaái Mbo­kajatýpe mávapa omongusuguékuri upe pytagua rogakuemi.
Karai Ulo róga niko upe hi'aĝuivéva González-kuégui. Ndaje ha'e ha hembireko omenda ha oiko guive upépe, araka'eve ndohechái ha nohendúikuri mba'evete. Upéinte niko, peteĩ jey, pyhare ñasaindy porãme jeko karai Ulo ha Ña Maria oguapýhina itapỹi renondépe; ha peichaháguinte oĝuahẽkuri hogamíme peteĩ mitãkaria'y ha peteĩ mitãkuña. “Mba'éichapa pendepyhare”, he'íjekoraka'e hikuái. “Iporã­mínte”, ombohováikuri karai Ulo ha ombojoapy: “Mba'épa peikotevẽ­mi pejúvo”, ha ndaje upe kuimba'e he'íkuri: “Roy'usemínteko ikatumírõ. Aréma niko ndoroy'uvéi ha heta gueterei roguatava'erã”. Vo­kóike opu'ã Ña María ha sapy'aitépe ogueropojáima chupekuéra imba'ejerure; ha upe javete ndaje mitãkaria'y ha mitãkuña oguékuri henondeguikuéra. Tuichaiterei oñemondýi karai Ulo ha Ña Maria. Mokõive ndogueroviaséi upe mba'e ojehuva'ekue. Uperiremínte avei, ohechájekoraka'e hikuái mba'éichapa hendypa González-kue gotyo. Mbohapy pyhare jeko ohechajepe hikuái hendypárõ González-kue.
Ndojejokokuaavéigui hikuái, upe ára irundyhápe ohókuri Tupã­ópe, karai Pa'i rendápe, ha omombe'u ichupe hembiasakue. Karai pa'i ndaje omongareijeýkuri mokõivépe, ha upéicha avei ojapo Ulo ta'yrakuérare. Upéi, karai Pa'i oúkuri hendivekuéra ha oñembo'e ha ohovasákuri González-kue.
Upe ára guive ndaje ipy'aguapyjey opytávo upe González-kue. “Jahecha araka'epevépa”, he'ijekoraka'e karai Ulo, vaicháku nomomba'eguasúiva upe ojehuva'ekue.

%%%

KÁSO ÑEMOMBE'U: TAVA'ÍPE OIKOVA'EKUE
Amoite Tava'ipe niko oikova'ekue mokõi karai ojojaveguanungá­va. Peteĩ herava'ekue Prudencio ha ambue katu, Anastacio, Anatá­pente ojekuaavéva. Mokõive oiko ipehẽnguekuéra ndive: hembireko, taýra ha tajyrakuéra. Oiko porã guasu hikuái. Hymba vaka, kavaju, kavara, ovecha, kure hamba'e; avei oñemitỹ mandi'o, avati, pakova, jety, petỹ, ha ambue kogamimi.
Áġakatu, ndaha'éiku ojohayhuetéva hikuái. Ndaikatuivoi ave ojoecha. Mba'érepa upéva?… ha yma ndaje, Tava'i oñemoheñóiramo­guare, mokõive oġuahẽraẽva'ekue upépe, ojogapo ha omba'apokyre'ỹma katu.
Upéicharamo jepe, upe karai Prudencio ipo'avevoínte karai Ana­tágui. Ojapomíva guive niko osẽporãmantevoi ichupe. Umi ára guive vaicháku mokõive oñoha'ãva hikuái, jahechápa mávapa itenondepya'eve; ha'e… mbeguekatúpe niko karai Prudencio oñepyrũ oipykúi pya'eve. Ohoreivoi heseve. Umi táva sãmbyhyhára chupente­voi ohayhuve, upéicha avei karai pa'i ha mayma tapicha Tava'igua; ha –añetehápe- upe mba'e oipy'apýkuri karai Anatápe. Py'ỹinte ha oja'ovaipámiva'erã hogayguakuérape upe haguére. Nosẽporãiva guive chupe, osẽporãitereirasavoi karai Prudencio-pe.
Peteĩ jey Anata ndojejokokuaavéi. Oipyhýjekoraka'e imboka ha he'i: “Ajukátamante ko añamemby, upéicharõ añoite apytu'úta ichugui”, ha osẽje oho peteĩ tapepo'i rupi ha oġuahẽ peteĩ ka'aguy'i peve, ohasaha rupi -navõ ára- karai Prudencio. Upépe oñemohenda yvy­ramáta pa'ũme, ohapera'ãrõ ichupe. Upéinte ohecha Prudencio-pe ha oñembosako'i ha'e… ohasakuévo upérupi –ijatukupéguio- oñapytĩ chupe irundy mbokara'ỹi. Ojukaitevoi.
Karai Anata mavavetépe nomombe'úi upe mba'e. Ayvúko oikókuri ojekuaakuévo upe ojehuva'ekue. Tava'ípe niko umi mba'e ndoikoiva­voi. Heta jeko hasẽ Prudencio rehe umi ipehẽnguekuéra. Ojehayhuetereíva'ekueniko upe karai. Mavave ndoikuaái mba'eichaitépa omanókuri upe kuimba'e marangatuete ha mavave ave ndoikuaái mávapa upe ijukahare.
Ohasávo umi ára ndaje, karai Anata vaicháku hekoambuéva. Oñepyrũ ha'eháma ipo'a. Ndaipóri mba'e osẽporã'ỹva ichupe, ha pya'e avei ndaje mayma Tava'igua ohayhu ñepyrũ Anatápe, ojehayhuha­guéicha karai Prudencio.
Peteĩ ára ndaje oúhina ita'yrakuéra ndive ha ohasakuévo upe ka'aguy'i ojukahaguépe karai Prudencio-pe, ndaje upe hymba kavaju vaicháku oñemondyiva'ekue ha uperiremínte jeko karai Anata ohe­chásapy'a henondépe karai Prudencio pórape, ojesarekoporãva hese; ha osẽkuri osapukái ita'yrakuérape: “Pejuka pe añamembýpe. Peju­ka… !”. “Mávapepiko taita?”, oporandujoákuri ita'yrakuéra ha ombo­joapy hikuái: “Ñandénteko ñaime ko'ápe”. Ha jeko karai Anata osapukaijeyjeýkuri: “Pejuka ha'éngo peẽme. Pejuka…!”. Nimbora'e ha'énte upe ohechava'ekue.
Ita'yrakuéra oipytyvõkuri ichupe ha oisãmbyhy hymba kavaju upe ka'aguy'i opaha peve. Osẽnguévo upégui, oporandúraka'e hikuái ichupe: “Mba'éiko upe rehecháva taita?. Mba'éiko upe nemondýiva'ekue”. Karai Anata nomombe'uségui ita'yrakuérape mba'e vaiete ojapova'ekue, ombotavy chupekuéra ha he'ikuri: “Ndaikuaái, mba'épa ojehúkuri chéve”, ha upéi ombojoapy: “Chéveramo ġuarã ahechahague peteĩ jaguarete…”, he'i ha opukavy chupekuéra.
“Nahániri taita. Nde niko reikuaa porã ko ka'aguy'ípe ndaipori­guasuiha mymba”. “Héẽ”, he'ínte karai Anata ha upéi oñemokirirĩete. Upe ára guive ndaje Anata osẽ jave katuete ogueraha iku'akuápe imboka… sapy'areírõ ġuarã. Upe pyhare jeko ndaikatuivoíkuri oke, ou ha oho iñakãme upe karai Prudencio rekovekue.
Ambue ára -pyhareve asaje rupi- ohasakuévo Tava'i te'õngueo rupi, jepiveguáicha ita'yrakuéra ndive; ha'e ohechásapy'a upe tape'i mby­tépe peteĩ kuimba'épe ha ndaje oñembojavévo hendápe, upe kuimba'e onohẽ iñakão ha -oimo'ã'ỹre- Anata ojuhujeýma henondépe karai Pru­dencio amyrỹime. Tuichaitereijeýma osapukái. Upe jave peteĩ ita'ýra osẽkuri he'i: “Ko taita niko itavyrainunga ñandehegui”. Ohendúvo umi mba'e ndaje karai Anata onohẽ imboka ha ojukaitevoi ita'yramíme.
Upe ára guive opyta itavyraiete. Ojerahájekoraka'e ka'irãime ha upépe py'ỹinte omondýi umi ka'irãi ñangarekohárape, osapukáivo: “Pejuka pe añamembýpe. Pejuka…!”. Péicha jave ndaje karai Anata ohechámiva'erã karai Prudencio amyrỹime. Peteĩ ára, iko'ẽ omano. Oñekarãimba ndaje upe hetekue. Mavave ndoikuaái mba'éichapa ojehúkuri chupe upe mba'e.

%%%

REPÚBLICA DEL PARAGUAY
ATENEO DE LENGUA Y CULTURA GUARANI
GUARANI, MERCOSUR ÑE'Ẽ TEETE
MARAVICHU, MARAVICHU, MBA'ÉMOTEPA...
Ñe'ẽñemiguerojeraniko ñe'ẽporandu oñepyrũvamaravichu maravichúpe, ha oha'ãrõva ñembohovái katupyry.
Techapyra – Ejemplos:
1.Maravichu, maravichu, mba'émotepa...
Ñapo'ẽramo hesápe okaru
2.Maravichu, maravichu, mba'émotepa...
Peteĩ karai po'i oike ka'aguýpe ha osẽ iñakã rehe ysypo
3.Maravichu, maravichu, mba'émotepa...
Ikũre mante oguatáva
4.Maravichu, maravichu, mba'émotepa...
Peteĩ kuña sa'yju oike kotýpe ha osẽ hova pytã
5.Maravichu, maravichu, mba'émotepa...
Ipoty itaju ha hi'a kuarepotĩ
6.Maravichu, maravichu, mba'émotepa...
Inambi rehe oguatáva
7.Maravichu, maravichu, mba'émotepa...
Kuarahy osẽha gotyo, iñakãrapu'ã; kuarahy oikeha gotyo, ojayvy
8.Maravichu, maravichu, mba'émotepa...
Kamba rye guasu hetyma mbohapýva
9.Maravichu, maravichu, mba'émotepa...
Ijyképe hague ha mbytépe iperõ
10.Maravichu, maravichu, mba'émotepa...
Iñakã mokõi, hesa irundy ha huguái peteĩ
11.Maravichu, maravichu, mba'émotepa...
Ijape kuarepotĩ ha ikorasõ itaju
12.Maravichu, maravichu, mba'émotepa...
Kuñakarai hũ guasu oguapýva apyka itaju Ari
13.Maravichu, maravichu, mba'émotepa...
Ka'aguýpe ojejapo ha tupãópe opa
14.Maravichu, maravichu mba'émbotepa...
Ko'ẽvo opu'ã ha pyhare oke
15.Maravichu, maravichu, mba'émbotepa...
Hye hovyũ ha hova pytã
16.Maravichu, maravichu, mba'émotepa...
Ka'aguýpe oñemoña ha ýpe upéi oikove
17.Maravichu, maravichu, mba'émotepa...
Ndeha, cheha, ndeha, cheha
18.Maravichu, maravichu, mba'émotepa...
Jajopy ipy'ape ha okapu
19.Maravichu, maravichu, mba'émotepa...
Oikévo hatã ha osẽvo hu'ũ, morotĩ ha osyry
20.Maravichu, maravichu mba'émbotepa...
Ko'ẽvo oke ha pyhare opu'ã
21.Maravichu, maravichu, mba'émotepa...
Cherecháva ndachepotái há chepurúva ndacherechái
Mbohovái (Respuesta)
1.Jetapa – tijera
2.Ju – aguja
3.Arado
4.Chipa
5.Mandyju - algodón
6.Karréta
7.Girasol
8.Olla negra, de tres patitas
9.Tape – camino
10.Kavaju arigua – jinete
11.Ryguasu rupi'a – huevo de la gallina
12.Olla sobre el fuego
13.Tataindy – vela
14.Kuarahy – sol
15.Sandia
16.Yga – canoa
17.Py – pie
18.Manduvi – mani
19.Mbujape kambýpe – el pan en la leche
20.Jasy – luna
21.Te'õryru - ataud

%%%

MBOKAJA
I
Mbojaka,
Yvýgui resẽva
RembojeguakávoParaguay retã
Jaha jahahápe
Ñu, ka'aguy, yvyty rupi
Ne ra'ãnga jahecha
Rejupi yvate gotyo
Vaicha reĝuahẽtava yvága rokẽme
Po'i, puku, repu'ã
Rejehechauka ko yvy ape ári
NdaipóriTupãremimoĩngue apytépe
Ndehegui ojekuaavévaGuarani retãme
Mbojaka,
Yvýgui resẽva
Rembojeguakávo Paraguay retã
II
Mbokaja,
Tupã remimoĩngue
Rejehayhuetéva
Nde retére oĩva
Oĩetehaguéicha ojepurupa
Mboja'opyre ndepuru hikuáiógaykerã
Ha upépembokajayguépema rejekuaa.
Ndeahi'aju vove
Ho'ávo yvýpe tembi'u porã
Omohyĝuatãva ava ha mymbápe
Ko'ápe ha pépe jahecha yvypóra
Kyre'ỹ ojokáva ndeaporãite ha iku'ipyrévo
Ichugui oiko, sa'ive javérõ,chipa mbokaja
Ỹrõ avei ka'ay he'ẽme nandejojahái
Nde ha'égui,mbokaja ku'i, tesãi me'ẽha.
Nde roguekatu
Mymba rembi'u ojecharamóva
Ha upéicha avei oĩ nde rogue oipurúva
Ojapo haĝuainimbomimi
Ha uperiremínte oiko ichugui tekoveao
Upéichako nde…
Mbokaja,
Tupã remimoĩngue
Rejehayhuetéva
III
Mbokaja,
Nde poty sa'yju oañuãmba ko ñane retã
Ha hyakuãnguépe omombe'u
OĝuahẽmahaTupãra'y ára
Tuichaite mba'e ñande rekoha
Hetaite mba'e iporãporãva upépe oĩ
Umíva apytépe, ijojaha'ỹva,mbokaja ryakuã
Mitã, kakuaa, oĩmihaguéicha
Ohekajoa, itajurõguáicha, umi nde poty
Ha omohenda, jeguakárõ, oga'i marangatúpe
Ohenonde'ávoTupãra'y, Hesukirito, arareñoiha
Upépe reime ka'avove'i, pakova,
Sandia ha merõ ndive ha oñondive
Pemoherakuã mba'e guasuete oikopotaitéva
ha ombohorýva mayma rekove.
Nde rupive ko ñane retãme opavavete oikuaa
Araka'etépa hína oguejyjey ko yvy ape ári
KuIpu'akapáva, vy'apavẽ jára, ombopiro'ýva ñane korasõ
Mbokaja,
Nde poty sa'yju oañuãmba ko ñane retã
Ha hyakuãnguépe omombe'u
OĝuahẽmahaTupãra'y ára

%%%

ATENEO DE LENGUA Y CULTURA GUARANI
Maitei horyvéva opavavépe
PUKARÃ – CHISTES
TUICHAITE LEMBÚRE
(Omombe'úva: Rudi Torga - Asunción)
Mokõi oka'úva -tuichaite lembúre- ijurujái omaña yvate gotyo. Peteĩ he'íhina: “Amóva Jasy”. Ambue katu he'i: “Nahániri. Péva kuarahy”.
Péicha oĩhína mokõive. Upe jave ohasa upérupi ambue oka'úva. Upémarõ he'i hikuái chupe: “Emyesakãmína oréve peteĩ mba'e... kuarahy térã jasýpa pe ohesapévahina”.
Pe ohasáva he'i chupekuéra: “Ndaikuaái. Chéngo ndaha'eivoi arupigua”.
MBOHAPY IMEMBY
(Omombe'úva: Salomón Melgarejo - Asunción)
SANACIÓN
(Omombe'úva: Felipe Nery Miranda – Arroyos y Esteros)
Kóva oiko peteĩ aty sanacion-guápe. He'i pe Pastor omotenondéva pe aty: “Pepoko pene mba'asýre”.
Peteĩ opoko iñakãre, ambue opoko hetymáre ha upéicha ojapojoaite umi tapicha ijatýva. Peichahágui Pastor omaña hugua gotyo ha ohecha upépe peteĩ tuja'i opokóva henondére. Upéva ohechávo Pastor osẽ he'i: “Chéngo ajapo sanación, ndajapói resurrección”.
ESPÍRITU SANTO
(Omombe'úva: Angélica Sánchez Centurión – Karapegua)
Peteĩ karia'y akóinte hekopotĩva, peteĩ ára ojogua imba'yrumýirã ha oho heseve tupãópe ha oĝuahẽvo upépe omoingévoi imba'yrumýi tupão ryepýpe, okẽ tuichavéva rupi.
Ohechávo upéva, pa'i he'i pe karia'ýpe: “Ma'erãiko remoinge ne mba'yrumýi ko'ápe” ha karia'y ombohovái chupe: “Ani haĝua ojegueraha chehegui. Mba'épa oikova'erã chehegui oñemondasapy'árõ chehegui, ko ipyahuetéva”.
Pa'i osẽ he'i karia'ýpe: “Enohẽ okápe ha Espíritu Santo oñangarekóta hese”. Karia'ymi ojeroviágui pa'i ñe'ẽre ohohẽ okápe imba'yrumýi.
Upéingo oñepyrũ ñembo'eguasu ha ojovasávo, karia'y osẽ he'i: “Padre, Hijo, amén”.
Iñirũ oĩva ijykére oparandu chupe: “Mba'éreiko nde'eréi Espiritu Santo”.
Karia'y osẽ he'i hapichápe: “Espíritu Santo niko oime oñangarekohína che mba'yrumýire”
MBA'ÉPA PE TUICHAVÉVA
(Omombe'úva: Catalino Gilberto Recalde – Villeta)
Villétape oiko peteĩ aty ndetuichapajepéva. Upépe oñeporandu opavavépe mba'épa pe mba'e tuichavéva komundope.
Opavavénte okirirĩjoaite ha oñepy'amongetáhína. Oĩ ombotýva hesa, omañáva yvate, ambuévakatu yvýre. Hovasyjoa hikuái.
Ohasa rire peteĩ aravo niko, peteĩ opu'ã ha he'i: “Pe tuichavéva niko Ñandejára”. Ambuéva ombohovái: “Pe tuichavéva niko che sy”. Upéi peteĩ opu'ã ha he'i: “Tuichavejeýva ñande sy ha Ñandejáragui niko ñandefamilla”.
Péicha oĩ hikuái, upéingo mitãCatalinoohupi ipo ha osẽ he'i: “Nahániri, pejavypaitevoi. Pe mba'e tuichavéva komúndope niko,múndo fórro”. Upéva ohendúvo hikuái, opavavete oporandu Catalinope: “Mba'érepa ere”.
Catalinoosẽ ombohovái chupekuéra: “Porqueupévape oñembohyru”.
PERURIMA – ES UN VARÓN
(Omombe'úva: Ramona Ayala Colmán – Kapiata)
Perurima ohayhu aréma karaireyrajýpe ha ndaikatúi oĩ hendive, upévare Perurima he'ívajepi: “Áaaĝanteko ajava'erãla princesare”. Jaikuaaháicha Perurima niko imboriahu.
Ohasa umi ára ha oĝuahẽ Perurima apysápela princesaomendahague peteĩ iviruhetávare, ombohyeguasúva pe mitãkuña porãitépe.
Itajýra imembypotaitévo, karaireyoñepyrũkuri oheka peteĩpartéra. Ha'etépe, Perurima osẽ he'i ijupe: “Kóva ha'éma. Che aikótaparterarõ”.
Ambue ára ko'ẽme mitã Perurima -oñemondekuñáva- oĝuahẽmakatu karaireyrógape ha he'i: “Yo soy la partera”.
Karaireyohendúvo upéva, pya'eporãma ogueraha chupe itajýrala princesakotýpe. Ohejámakatuparterape itajýra ndive, ha ha'ékatu osẽ okápe oha'ãrõ.
Peru ohechávo mitãkuña porãite, ojupi hi'ári ha he'i: “Aretéma niko ajejokókuri. Ko'áĝa chehaitéma”.La princesaoñandúvopartera arrieroha, oñepyrũ osapukái vaipa karaireype: “¡Papá, papá... es un varón”.
Karaireykatu oimo'ãgui kuimba'eha pe mitã heñóiva osẽ okápe ha ayvúpe osapukái opavavépe: “¡Nació un varón!, ¡Nació un varón!”.
KAMBUCHI MOROTĨ
(Omombe'úva: Jorge Trinidad Mongelós Núñez – Ñemby)
Kachíke osẽsapy'a ka'aguýgui ha ojuhu peteĩ táva tuichaitereíva, hetaitereihápe kuimba'e ha kuña, hekoambuéva chugui. Oguataguatávo upérupi ipopa'ãma hese mokõi parapara'i, he'íva chupe: “¡Libreta de Baja!”. Kachíke he'i chupekuéra: “Ndarekói”.
Upe pyhareve, upéguintema ojeraháma chupecuartelpe. Oĝuahẽvo upépe, peteĩ huvicha ohenóima chupe: “Soldado, eju ko'ápe ha eitykua chéve terere”.
Ohendúvo upéva,SoldadoKachíke oma'ẽ ápe ha pépe, ha ndohecháigui ykua, oporandu huvichápe: “Moõpa oĩ y,mi coandante”.
Huvicha ohechaukávo peteĩ koty, ombohovái chupe: “Amo rejuhúta, che ra'y”. Kachíke oho, omaña ápe ha pépe, ha ojuhúsapy'a peteĩ kambuchi morotĩ. Kachíke vy'apópe he'i ijupe: “Kóva ha'e” ha oñepyrũmakatu omboterere huvichápe.
Peichaháguinte opa y Kachíkegui ha oho omombe'u huvichápe ha he'i chupe: “Mi coandánte, opáma y ñane kambuchi morotĩme”. Huvicha osẽ he'i chupe: “Mba'éicha ñane kambuchi morotĩ katu piko, che ra'y”, ha Kachíke ojere ha ohechauka huvichápe aipo kambuchi morotĩ.
Ohechávo huvicha mba'épa aipo kambuchi morotĩ, ipy'ajerepa ha he'i Kachíkepe: “Nde tavýcho, kóva niko ndaha'ei kambuchi, kóva niko jakakaha”.
ĜUAIĜUI
(Omombe'úva: Felipe Nery Miranda – Arroyos y Esteros)
Peteĩ ĝuaiĝui oho pohãnohára rendápe ha omombe'u chupe opynoitereiha. “Áĝa katu ndahyapúi ha nainéi”, he'i pohãnohárape; ha upéi ĝuaiĝui ombojoapy: “Ko'áĝavoi hetáma apoi ha nde nereñandúi”.
Pohãnohára ojesareko porã ĝuaiĝui tĩ ha apysáre, upéi oguapy ha ohai kuatiáre umi pohã réra ojogua ha ho'uva'erã. Ĝuaiĝui ohojey hógape ha ojapopaite pe karai pohãnohára ojerureva'ekue chupe.
Peteĩ pyhareve, voi porã, ĝuaiĝui ojupi mba'yrumýime ha ou pohãnohára rendápe ha he'i chupe: “Mba'épiko che karai, pe he'uka chéve. Ko'áĝa niko apyno ha inero”.
Pohãnohára ombohovái chupe: “Néi, ñamongueráma sinusitis, áĝa ñamba'apóta apysáre”
(Nimbora'e ĝuaiĝui nohetũi ha nohenduporãveimavoi oikóvo).
LÓCRO
(Omombe'úva: Máximo Zarza Mendoza – Asunción ha
Andresa Recalde de Benítez – Kapiata)
Peteĩ mitã'ípe isy he'i: “Eipyhy pe ajaka ha tereho ejogua ñandéve ipokue térã iñakãngue,locro-rã”. Mitã'i oho ñemuháme ha he'i: “Aipota ipokue térã iñakãngue,locro-rã”. Ñemuha jára niko español ha he'i mitã'ípe: “Yo no hablo Guarani, háblame en Castellano”.
Mitã'íngo jepémo ojejopy, ndopytái tapykuépe ha he'i: “Señor, usted no tiene pié ni cabeza”. Ohendúvo péva, karai ipochyeterei ha he'i mitã'ípe: “Niño, estás loco”, ha mitã'i osẽ ombohovái chupe: “Si señor, paralocro”.
EIPIRÓNA
(Omombe'úva: Egidia Matilde Galeano de Aguiar – Kapiata)
Peteĩ oka'úva oguapýhina ha peichahágui ohasa henonde rupi peteĩ kuñakarai imembykuña reheve. Oka'úva omaña porã pe mitãkuñáre ha upéi he'i: “Kuñakarai, ivaietéiko ne membykuña”.
Kuñakarai ombohovái chupe: “La belleza la tiene por dentro, señor”. Upéva ohendúvo, oka'úva he'i kuñakaraípe: “Eipiróna upéicharõ”.

%%%

